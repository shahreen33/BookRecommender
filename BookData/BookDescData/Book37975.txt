Tânărul Felix Sima vine de la Iaşi la tutorele său, Costache Giurgiuveanu, la Bucureşti, ca să înceapă cursurile Universităţii de Medicină. Aici o întâlneşte pe fiica acestuia, Otilia.Enigma Otiliei este, pe scurt, un roman puternic, impecabil construit, un roman auctorial cu un narator care ştie tot şi comentează cu mare volubilitate toate actele eroilor şi toate situaţiile prin care aceştia trec. Ştie chiar ce se află scris într-un plic înainte ca adresantul să-l deschidă... Naratorul călinescian este, apoi, informat în toate direcţiile, de la arhitectură la moda timpului, şi speculaţiile lui fac parte din substanţa epică. G. Călinescu a înnoit şi din acest punct de vedere, structura şi limbajul romanului românesc, preluând şi reformulând un model deja clasicizat. (EUGEN SIMION)