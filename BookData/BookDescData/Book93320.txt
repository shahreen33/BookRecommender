La storia dell’ermetismo è mescolata alla storia delle scienze e del pensiero occidentali. Ma è una storia misteriosa e controversa come oscure e misteriose sono le origini di questa dottrina, che si appellava all’Egitto come alla culla di un antico sapere e che aveva in Ermete Trismegisto il suo improbabile autore. Dopo il crollo delle democrazie greche, gli uomini di cultura avevano cominciato a provare un senso di profondo isolamento di fronte ai nuovi orizzonti dischiusi da Alessandro. Ma per questi uomini, che oramai si sentivano in balia di un destino incontrollabile, per questo universo in crisi, come altre forme di pensiero filosofico e religioso anche l’ermetismo aveva una sua proposta di "salvezza". Se l’"essere nel mondo" è un male, l’uomo, liberandosi degli influssi astrali, può risalire sino al cielo delle stelle fisse per poi "diventare dio", per riguadagnare quell’Uno che è il solo bene appetibile. Di fronte a un universo senza confini, senza radici e senza sicurezze, l'ermetismo costruiva un mondo parallelo e alternativo e si candidava a governarlo o s’illudeva di poterlo fare.