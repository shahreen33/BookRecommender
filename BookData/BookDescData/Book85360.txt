Becky è una giornalista che dalle colonne di un prestigioso giornale londinese consiglia risparmio e investimenti sicuri. È carina, piena di inventiva, determinata. E ha un'irrefrenabile passione: lo shopping. Irrefrenabile al punto da diventare una sorta di malattia, che la spinge a comprare abiti, accessori, cosmetici, ma anche dolci, biancheria e articoli per la casa... Per lei comprare è "come svegliarsi al mattino e rendersi conto che è sabato. È come i momenti migliori del sesso". Esce di casa per comprare un litro di latte, e torna con l'ennesimo golfino, convinta che ne ha proprio bisogno; le vetrine la incantano, la scritta SALDI la manda in fibrillazione. Salvo poi aprire con terrore l'estratto conto della carta di credito.