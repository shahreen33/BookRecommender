Boken handlar om Frank, en mörkrädd pojke som blir ett monster på sin nioårsdag. Han blir biten av en fluffig liten knähund, och blir ett slags varulv om nätterna - men den här varulven vill bara bli kliad bakom öronen och klappad på magen. Men människorna förstår inte. Rykten om ’attackerna’ sprider sig i den lilla staden Yrred, monstret blir allt större och farligare i folks fantasi och paniken växer. Och räddast av alla är nog Frank, som inte vågar berätta för någon att det är han som är monstret.