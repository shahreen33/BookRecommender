Efter att hennes sjuke man gått bort ser Anki Karlsson fram emot att börja ett nytt liv. Äntligen ska hon ta upp sitt ungdomsintresse, ridningen. Hon lämnar Stockholm, köper två islandshästar och flyttar till den lilla gotländska socknen Mullvalds. Där ska hon rida ut i den vackra naturen och njuta av ett behagligt pensionärsliv.Men hon hinner knappt packa upp förrän bilden av idyllen spricker. Någon vandaliserar kyrkan och altarduken lämnas blodig. Kort därpå ligger en främmande häst förgiftad i Ankis stall. När dessutom ett likfynd hittas i hennes trädgård kastas misstankarna mot henne. Tillsammans med den pensionerade och till en början inte så välvillige kommissarien Tryggve gör Anki allt för att ta reda på vem det är som stör friden i Mullvalds.Av skuggor märkt är den första delen i Marianne Cedervalls deckarserie om Anki Karlsson.