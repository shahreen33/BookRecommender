Övervinner kärleken allt? Leia som är utbränd, snäll och ekonomiskt bortskämd möter den hemlöse hantverkaren Jens. Han får uppdraget att renovera Leias kök i lägenheten vid Mariatorget. Leia vill få fint i köket före jul. Då kommer panikångesten att försvinna och hon kan andas normalt och få ordning på sitt liv. Eller?Jens har kämpat med ett alkoholmissbruk, men nu är han nykter och har fått en andra chans. Han behöver jobbet och pengarna som renoveringen ger för att kunna flytta in i en egen lägenhet. Då slipper han sova på nattbussar och äta frukost på kaféet för hemlösa. Leia och Jens är så olika som två människor kan vara, ändå trivs de i varandras sällskap. Men de har båda hemligheter som de inte vågar dela, och till sist ställs allt på sin spets. Hemlösa hjärtan är en romantisk berättelse om hemlöshet och psykisk ohälsa.