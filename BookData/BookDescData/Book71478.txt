La vita del fotografo brasiliano Sebastião Salgado, le sue scelte personali, i progetti familiari e professionali condivisi con la moglie Lélia Wanick, le grandi immagini in bianco e nero che hanno mostrato il mondo del lavoro, la siccità, il bisogno di migrare ma anche la bellezza fragile e splendida della terra.  "Se si guarda il mondo da lontano si ha una sensazione di pacificazione - mi dice Salgado e mentre lo guardo, penso che sono le stesse identiche parole che pronunciano anche gli astronauti, che tornano dallo spazio innamorati della Terra - ogni panorama ha impiegato secoli, millenni, milioni di anni a formarsi, la gran parte degli alberi vive da più tempo di noi, dobbiamo averne rispetto perché siamo parte integrante di tutto questo, anche se siamo piccoli come formiche."