Det er jul. Tante Molly har sendt de sædvanlige bløde pakker, og Freddy er på vej i seng, eller det vil sige, han tror han er på vej i seng, for pludselig banker det på ruden. Udenfor står vennerne fra rædselskabinettet og har brug for hjælp. Dracula er ved at forsvinde i glemselens tåger og museumspersonalet overvejer at fjerne hans plads i kabinettet. Da han er den eneste tilbage i slægten og ikke drikker blod (på grund af kviksølvindholdet i menneskerne), finder han ingen grund til at eksistere længere. Tungsindet går dog over, da Freddy foreslår, at de tager til Transsylvanien for at skræmme landsbyen ved foden af Dracula-slægtens hovedborg. Afsted går det, for de har kun én nat. Så skal de være tilbage, ellers vil Freddys forældre jo savne ham.Da de ankommer på ryggen af deres trofaste drage, Nitan, iværksætter de straks deres plan. Med lidt teaterblod skal Dracula gå forbi kroen i byen og hælde lidt i hvert fodspor. Efter at have lavet disse blodspor i Transsylvanien skal en enkelt af personerne så gå ned og sige, at han har set Greven på slottet. Ideen er som sådan meget god, men fra teori til praksis er der et stykke vej. Det viser sig da også hurtigt, at det ikke er så let at skræmme folk, som det var i gamle dage.