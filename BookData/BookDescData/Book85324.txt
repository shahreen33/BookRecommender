Questo libro diverso da ogni altro nella forma e nella sostanza sarà una grossa sorpresa pei lettori di Oriana Fallaci, cioè della Fallaci che racconta la guerra in "Niente e così sia" o attacca il potere in "Intervista con la Storia". Stavolta infatti la Fallaci affronta, in chiave squisitamente letteraria, un dilemma antico quanto il mondo: nascere o non nascere, dare la vita o negarla, e la donna sempre vittima di quel dilemma. Lettera a un bambino mai nato è il tragico monologo di una donna che aspetta un figlio guardando alla maternità non come a un dovere ma come a una scelta personale e responsabile. Una donna di cui non si conosce né il nome né il volto né l'età né l'indirizzo: l'unico riferimento che ci viene dato per immaginarla è che vive nel nostro tempo, sola, indipendente, e lavora.Il monologo comincia nell'attimo in cui essa avverte d'essere incinta e si pone l'interrogativo angoscioso: basta volere un figlio per costringere alla vita quel figlio? Piacerà nascere a lui? Nel tentativo paradossale di avere una risposta la donna spiega al bambino quali sono le realtà da subire entrando in un mondo dove la sopravvivenza è violenza, la libertà è un sogno, la giustizia un'imbroglio, il domani uno ieri, l'amore una parola dal significato non chiaro. 'Però mentre il discorso procede, razionale e insieme appassionato, un secondo problema emerge: il rapporto tra se stessa e il figlio. Una seconda domanda esplode: o giusto sacrificare una vita già fatta a una vita che ancora non o? E il monologo diventa quasi una confessione alla propria coscienza, mentre il dramma matura nutrito dagli altri personaggi. Sette personaggi anch'essi senza nome né volto né età né indirizzo: il padre del bambino, l'amica femminista, il datore di lavoro, il medico ottuso, la dottoressa moderna, i vecchi genitori. Tutti testimoni ignari di quel rapporto impossibile, basato su un'altalena di amore e di odio, di tenerezze e di risse, infine esasperato dalla rivolta di una creatura intelligente che accetta la maternità ma da quella si sente derubata.E' in tale rivolta che la donna lancia la sfida definitiva a suo figlio: a lei il diritto di esistere senza lasciarsi condizionare da lui, a lui il diritto di decidere se vuole esistere o no. Il bambino decide, e non solo per se stesso. Il suo rifiuto della vita, ora che sa quanto sia faticosa e difficile, coinvolge infatti la madre. E nel modo più crudele, cioè attraverso un processo che ne deciderà la colpevolezza. Il nodo del libro o il Processo, celebrato da una simbolica giuria di cui fanno parte i sette personaggi. Poi, in un accavallarsi di suspense, l'allucinante colpo di scena e il verdetto con cui si conferma che è sempre la donna a pagare. Alla donna tocca la morte e...Come sempre accade con un'opera riuscita, ciascuno darà a questo libro un'interpretazione diversa, ora religiosa e ora dissacrante, ora filosofica e ora romantica, ora politica e ora personale. Alcuni lo inseriranno addirittura nella polemica sull'aborto, trovandovi entrambe le tesi e servendosene. Le discussioni che sorgeranno intorno a "Lettera a un bambino mai nato" sono inevitabili. Ma sopra di esse rimarrà quel problema universale, insoluto, che ha nome maternità e su cui la Fallaci ci costringe a meditare con la bellezza di un racconto crudele e intriso di poesia.