Αιχμηρά αντικείμενα, κοφτερές λέξεις, ιλιγγιώδης ρυθμός. Η πρωτοεμφανιζόμενη Τζίλιαν Φλιν στήνει ένα εντυπωσιακό ψυχολογικό θρίλερ που της χάρισε τα βραβεία CWA Ian Fleming Steel Dagger και CWA New Blood Fiction Dagger καθώς και διθυραμβικές κριτικές. Εθιστικό ως την τελευταία του σελίδα, παγιδεύει τον αναγνώστη μέσα στο λαβύρινθο των σχέσεων μιας οικογένειας καθώς και το πλέγμα των δεσμών μεταξύ των κατοίκων μιας αμερικανικής επαρχιακής πόλης. Η πρωταγωνίστριά του Καμίλ Πρίκερ, δημοσιογράφος, επιστρέφει ύστερα από χρόνια στη γενέτειρά της με αφορμή τους φόνους δύο νεαρών κοριτσιών την εξιχνίαση των οποίων καλείται να καλύψει για λογαριασμό της εφημερίδας της. Η επιστροφή της θα την αναγκάσει να έρθει ξανά σε επαφή με την οικογένειά της από την οποία έχει αποξενωθεί και θα ξαναξυπνήσει τις μνήμες της οικογενειακής τραγωδίας που βαραίνουν το παρελθόν της. Παράλληλα η αστυνομική έρευνα που διενεργείται μοιάζει αδιέξοδη και η μόνη λύση για να λυθεί το παζλ των φόνων είναι η κατάδυση της Καμίλ στην προσωπική της κόλαση.