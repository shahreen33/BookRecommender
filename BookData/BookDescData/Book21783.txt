7 Mayıs 1911, Rfat Ilgaz’ın doğum günü. 7 Mayıs 2011’de tam 100 yaşında olacak babam. Okurları ona “Koca Çınar” diyor. Kolay değil tam 100 yıldır yaşıyor olmak…Rıfat Ilgaz, eğitimsiz bir toplumda yaşayan bireylerin şiddet ve baskı kullanarak hedeflerine varmak isteyeceklerini vurgulardı her zaman. Sanata, kültüre ve eğitime önem veren toplumların çağdaş olabileceğine inanırdı. Sanatçı onun için toplumun yol göstericisiydi. Bu yüzden, kendi deyimiyle, “gözü toplumda, kulağı halkta”ydı.O, benim için bir baba olmaktan öte, bilge bir kişiydi. Bugün bile bu yönünün az bilindiği düşüncesindeyim.Edebiyatın her türünde ürün vermiş olan Rıfat Ilgaz’ın, 70’e yakın yapıtı var. Şiir, roman, öykü, tiyatro oyunu, çocuk kitapları, anı, makale… Yazarlığının yanı sıra dergici, basın şeref kartı sahibi bir gazeteci ve dizgiciydi de…Bugüne kadar milyonlarca kitabını okurlara ulaştırdığımız Rıfat Ilgaz’ın 100. doğum yılında, onun tüm yapıtlarını yeniden ele almak ve daha geniş kitlelere ulaştırmak için Türkiye İş Bankası Kültür Yayınları ile el ele verdik. Onun sıcaklığını sizlere birlikte taşıyacak ve son sözünü yerine getirmeye devam edeceğiz…Aydın Ilgaz