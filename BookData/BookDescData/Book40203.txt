„Miecz przeznaczenia” jest zbiorem opowiadań stanowiących swoistą kontynuację przygód Geralta ze zbioru „Ostatnie życzenie”, a zarazem poprzedza historię opisaną w „Sadze o wiedźminie”. Generalnie opowiadania składające się na omawiany zbiór nie różnią się niczym od napisanych wcześniej. Geralt dzięki swojej sile, odwadze i inteligencji walczy z potworami bądź w inny sposób stara się pomagać ludziom. Świat, w którym rozgrywa się akcja, jest przedstawiony w sposób niezwykle plastyczny, co sprawia, iż można go sobie bez większych problemów wyobrazić. Książka przesiąknięta jest emocjami, marzeniami i wartościami. Na kartach opowiadań widzimy miłość, poświęcenie, honor, determinację spowodowaną zamiarem udzielenia pomocy ukochanemu, przywiązanie do własnej ziemi.