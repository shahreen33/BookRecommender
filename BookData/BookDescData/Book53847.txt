De 37-jarige juriste won in 2006 de prijs van Kif Kif met haar verhaal ‘Mercedes 207’, opgenomen in de bundel: 'Kif Kif; Nieuwe stemmen uit Vlaanderen'*. Meer dan een criticus noemde Lamrabets verhaal over een oudere man die pendelt tussen zijn geboorteland Marokko en Borgerhout, de sterkste bijdrage. In haar romandebuut keert die pendelbeweging terug, maar staan jongere mensen en hun dromen centraal. De titel verwijst naar Europa waar de jonge eigengereide Mara en haar leeftijdsgenoten andere waarden hebben overgenomen, wat hen bij een terugkeer naar Marokko voor keuzes plaatst. Scherp tekent de auteur de wederzijdse blikken: de manier waarop jongeren in Marokko de vakantiegangers uit het noorden, ook die met roots in Marokko, observeren; de blik van de pendelaars op het land van de voorouders, de droombeelden in dat land over migratie. Televisie is het medium dat de dromen versterkt, maar ook doorprikt. Lamrabet kan een sterk verhaal opbouwen, rake dialogen uitwerken en prangende vragen oproepen. Een boeiende eigentijdse roman van een veelbelovende nieuwe stem. - Marita de Sterck