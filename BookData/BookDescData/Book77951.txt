Hvordan kom en landmand fra Langeland og en ung, kristelig Ærøbo til at opleve kuglerne fyge ved de store slag ved Sharpsburg og Gettysburg? Denne levende historiske fortælling om en håndfuld danske mænd i Den Amerikanske Borgerkrig giver svaret. Vi får blandt andet historien om de fire danskere Fritz Rasmussen, Claus Clausen, Christian Christensen og Ferdinand Winsløw, der drevet af den såkaldte Amerika-feber, som så mange andre i 1800-tallet udvandrede fra Danmark til det forjættede land på jagt efter en bedre fremtid. Her blev de af forskellige omveje indrulleret som soldater i en blodig krig og deres livsveje væves ind i hinanden.Ved hjælp af dagbøger, breve og andre unikke historiske kilder følger Anders Bo Rasmussen hovedpersonernes liv og hverdag ved fronten og i det Skandinaviske kompagni, hvor deres nyfundne patriotisme og krigsiver langsomt afløses af pessimisme, angst og udmattelse. Samtidig trækker forfatteren de store linjer op og giver os et værdifuldt indblik i borgerkrigens og det amerikanske slaveris historie.