Juliette tar metron vid samma tid varje dag. Linje 6. Hon älskar att iaktta de andra resenärerna som läser. Den gamla damen, samlaren av förstautgåvor, matematikstudenten, den unga kvinnan som börjar gråta på sida 247. Hon iakttar dem fascinerat och på något sätt ger de hennes förutsägbara och bleka tillvaro lite mer färg. Men en dag bestämmer sig Juliette för att kliva av två stationer för tidigt. När hon sedan tar vägen via en avsides gata upptäcker hon en bok inklämd i dörröppningen på en gammal rostig port. Hon kan inte låta bli att stanna till och i samma ögonblick tar hennes liv en oväntad vändning. En berättelse om kärleken till böcker, medmänsklighet och att hitta tillbaka till livsgnistan.Christine Féret-Fleury har arbetat som förläggare av barnböcker och skrev sin första barnbok 1996. Sedan dess har hon även skrivit för vuxna och är nu uppe i över 80 titlar. Juliette kvinnan som läste på metron är den första som utkommer på svenska.