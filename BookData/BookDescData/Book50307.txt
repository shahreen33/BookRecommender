Στον πλανήτη Darwin το χρήμα μετριέται σε μεταλλαγμένες φράουλες που παραμένουν φρέσκιες για λίγες μέρες. Οι εργάτες και οι υπάλληλοι είναι αναγκασμένοι να τις ξοδεύουν άμεσα ή να τις αποταμιεύουν σε τραπεζικούς καταψύκτες. Οι κάτοικοι της πρωτεύουσας Εριντού ζουν σε ένα μικροσκοπικό νησί, καταμεσής του ωκεανού Καλαχάρι. Συσκευασμένοι σε μπλοκ κατοικιών που μοιάζουν με αζτέκικες πυραμίδες, περνούν τον χρόνο τους καταναλώνοντας εξελιγμένους προσομοιωτές ονείρων και απωθημένων. Οι πολίτες λατρεύουν και υπακούν τυφλά τις μεταλλικές θεότητες, τους αγγέλους, που ζουν σε μια σπηλιά στο φεγγάρι του ουρανού τους. Οι άγγελοι σχεδιάζουν το οικονομικό δόγμα και διασκεδάζουν με το reality show που τους προσφέρουν οι θνητοί αμνοί τους.Τις νύχτες στην Εριντού, όταν οι ευυπόληπτοι υπήκοοι κοιμούνται, η πόλη παραδίδεται στις τελετουργίες των τζάνκηδων της ουτοπίνης και στις προσταγές της ένστολης μαφίας. Ανάμεσα στον υπόκοσμο και στους φύλακές τους, τριγυρνούν άυπνοι ο Πάκο και η Λίλα αδιαφορώντας για τους ψηφιακούς ονειροπροβολείς που κείτονται στα ράφια των πολυκαταστημάτων. Προτιμούν να τρώνε κυριολεκτικά τα λεφτά τους, ο ένας πάνω από το σώμα του άλλου.Μέχρι που ένας φιλόδοξος άγγελος τους παίρνει χαμπάρι...