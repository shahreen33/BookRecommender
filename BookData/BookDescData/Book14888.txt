Indtil for blot 40 år siden blev utilpassede eller blot uheldige danske kvinder deporteret til en lille ø, hvor ondskab, misrøgt og torturlignende metoder blev brugt til at holde orden. Hertil kom Nete Hermansen, og her fra slap hun væk: Troede hun. Den dag fortiden indhentede hende, blev det starten på en af Afdeling Q’s mest komplicerede sager. Hvad gemmer hendes fortid? Hvad hændte der hende? Hvor forsvandt menneskene omkring hende hen? Og hvem stod bag? Skønt vicepolitikommissær Carl Mørck har rigeligt at se til med en mordefterforskning, han måske var involveret i og med et privatliv, der ikke helt spiller, presser hans to stædige assistenter ham til at genåbne den sag, der for 23 år siden udspillede sig med voldsomme konsekvenser for de implicerede. Snart går det op for det lille efterforskningsteam, at sagen blot er en lille flig af noget større, der handler om overgreb af den allergroveste slags. Overgreb, som tilsyneladende stadig finder sted. Stille, roligt og indædt går opklaringsarbejdet i gang, og det kommer til at tære på Carl, ikke mindst fordi hans, Roses og Assads engagement i sagen bliver livsfarligt. Og da Carl endelig mener at vide, hvordan tingene hænger sammen, melder en ny og meget koldblodig spiller sig på banen.