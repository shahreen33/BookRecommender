Als Norah Nys merkt dat ze niet alleen is in huis, slaat de angst toe. Tot overmaat van ramp vindt ze in de douchecabine een bebloed mes. Ze rent naar het bed van haar zoontje Abe. Die ligt vredig te slapen, maar wel met zijn hoofd naar het voeteneinde, en zijn laken is vervangen door een overtrek met doodshoofdprint. Aan de spijlen van zijn bed hangt een briefje met de tekst: "Jij bestaat niet!' en aan de ring van zijn fopspeen is de stengel van een chrysant vastgemaakt. Norah is bang maar ook woedend. Het zal toch niet weer zo'n rotstreek zijn van haar pluszoon zeker… Iémand wil haar wegpesten, maar wie dan? De terreur wordt niet alleen dreigender, hij komt ook steeds dichterbij. Hoelang kan Norah deze toestand nog aan? Wie wil haar kapotmaken?In de Rani Diaz reeks van Sterre Carron verschenen eerder de veelgelezen thrillers Mara, Tirtha, Matsya, Trifla, Indigo, Indra, Gotcha!, Carta, Puta, Preta en Pitta. Van deze boeken werden vele duizenden exemplaren verkocht. Sterre Carron behoort daarmee tot de meestgelezen thrillerschrijfsters uit ons taalgebied.