Titta!" ropade Elsa och ställde sig upp så båten krängde till. Hon damp tillbaka ner på baken med ett pip. Det hindrade inte henne från att peka mot strandkanten. "Kolla där! En flaskpost!" Svea tittade åt samma håll. Spanade, kisade. Satte handen mot pannan för att skärma av ljuset. Var det något rött hon såg? Hon sneglade på Elsa som såg ut att vilja hoppa i och simma fram. Det var svårt att manövrera in båten i rätt vinkel så att Elsa kunde fiska upp flaskan. Nog hade Svea skymtat något vitt hoprullat där i. För en sekund slöt hon ögonen, bad en kort bön om att något skulle ske. Svea hatar sitt liv i Uppsala, hon hatar sin klass där hon känner sig utanför och framför allt hatar hon sitt avskyvärda namn. Om det inte vore för skolloven vet hon inte vad hon skulle göra. Då får hon äntligen åka upp till familjegården Burhögen i Härjedalen, där hennes älskade mormor och morfar och alla kusiner med familjer samlas så snart skolorna stänger. Men just den här sommaren är ovanligt tråkig. Inget händer mellan elvafikan och korvgrillningen. Men så en dag hittar Svea och bästa kusinen Elsa en flaskpost som stilla guppar i Ljusnan. Det blir början på det första mysteriet som Sonfjällsdeckarna försöker lösa. Vem är det som skickat flaskposten? Vad betyder siffrorna? Vem är mottagaren? Varje ny ledtråd för dem allt längre ut på en svindlande resa i det härjedalska landskapet där de tvingas utmana sina egna rädslor för att komma vidare. Till sist står livet på spel i detta rafflande drama högt uppe på Sonfjällstoppen. Sonfjällsdeckarna är en spännande kapitelbok för barn som gillar att lösa gåtor i högt tempo.