In een vijver van de Parkabdij te Heverlee wordt het lijk van een professor muziekgeschiedenis gevonden. Zelfmoord op het eerste gezicht.Hoofdinspecteur Thomas Berg denkt dat de dood van de man te maken heeft met een waardevol vijftiende-eeuws liedjesboek dat volgens sommigen een vervalsing is. Is de professor daarom vermoord? Of is de hoge levensverzekering het motief? Zijn tweede vrouw is twintig jaar jonger en er gaan geruchten dat ze een verhouding heeft.Een andere erfgename is de dochter. Ze is lid van een toneelgezelschap dat de tragedie van Sophocles, Koning Oedipus, opvoert in de schouwburg van Leuven.Het lukt Berg maar niet om de moordenaar te vinden. Iedereen lijkt te liegen, zowel de hoofdrolspelers in de discussie over het liedjesboek als de mensen van het toneelgezelschap. Als hij dan eindelijk denkt de dader te kennen, komt hij tot de onthutsende vaststelling dat hij even blind is geweest als Oidipous. Pas dan slaagt hij erin om de maskers te doen vallen en krijgt de zaak een bijzonder tragische ontknoping.