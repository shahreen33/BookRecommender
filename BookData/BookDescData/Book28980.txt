Milli trjánna er áttunda smásagnasafn Gyrðis Elíassonar, sem hlaut tilnefningu til hinna virtu Frank O’Connor bók­mennta­verðlauna vorið 2009 fyrir Steintré, síðasta smá­sagnasafn sitt. Og nú birtist safn 47 nýrra smásagna sem einkennast allar af þeim áreynslulausa og myndríka stíl sem prýðir verk Gyrðis. Þá kallast umfjöllunarefni þessa safns á við fyrri sögur höfundar. Hér bregður fyrir líkt og áður ýmiskonar óhugnaði og furðum, einsemd, draumum, ferðalögum, bernskuminningum og fram­tíðar­sýnum, auk þeirrar ísmeygilegu fyndni sem lesendur þekkja úr fyrri verkum.