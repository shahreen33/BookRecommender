Dimman drar över Frostbacken och lägger sig tung över orten. Isaks pappa är död. Familjen, de som finns kvar, åker till Frostbacken för att få vara ensamma. Men de är inte ensamma. I närheten av deras stuga finns ett gammalt, nedgånget torp. Taket är fullt av mossa, några brädor på torpets fasad är murkna och på övervåningen gapar en trasig fönsterruta. Utanför står ett skelett av en gammal traktor som vittnar om gångna tider. Det händer oförklarliga saker runt torpet och till sist får Isak svårt att veta vad som är verkligt och vad som inte är det. Det enda han vet är att han har träffat Elin, som två gånger räddar Isak och hans lillasyster från fara. Vem är Elin och varför söker hon upp honom?Skuggorna på Frostbacken är en spökhistoria som följer Isak genom sorgen efter pappans död, samtidigt som en hemsk historia får sin lösning.