Genom ett suggestivt språk och med stor känsla för detaljer, visar Martin Widmark återigen sin förmåga att skapa mysterier som verkligen griper tag i läsaren. Med den rikt illustrerade romanen I rosens mitt har han skapat ett bokslukarmysterium som ger spänning åt såväl unga som lite äldre läsare.Det är tidigt 1900-tal i Stockholm och vintern närmar sig. I ett av stadens stenhus lever tolvårige Stefan ensam med sin pappa sedan mammans förmodade självmord. Men en dag hittar Stefan ett hemligt meddelande, skrivet av hans mamma kort innan hennes död. Meddelandet leder honom vidare ut i det frusna Stockholm, mot nya gåtor och ledtrådar till vad som egentligen hände mamman. Men snart märker Stefan att han är förföljd, och ju fler pusselbitar som läggs på plats, desto tydligare blir det att mannen som följer honom i själva verket är en mördare, och att Stefan svävar i livsfara. Med mod, list och slutledningsförmåga kämpar Stefan mot klockan för att ge sin mor upprättelse. Och det gäller att tänka snabbt, för minsta misstag kan vara det sista Stefan gör.Martin Widmark har skapat en spännande mysterienovell fylld av kryptiska gåtor och hemligheter, vackert illustrerad av Ola Skogängs bilder i serieformat. Berättelsen om Stefan var dessutom jullovsföljetong i Sveriges Radio julen 2015.