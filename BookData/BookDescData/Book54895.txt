Dit autobiografische relaas van de Britse militair Charles Devereaux verscheen voor het eerst in 1895 en veroorzaakte toen flinke opwinding. In het Nederlands vertaald verschijnt het nu opnieuw onder redactie van Martin Ros in de 'Bibliotheca Erotica'. 'Venus in India' mag zich dan afspelen in het tegenwoordige Pakistan, dat deel uitmaakte van Brits India, de erotische belevenissen van Charles betreffen vrijwel uitsluitend amoureuze avonturen met dochters of vrouwen van gelegerde militairen. Die belevenissen, bloemrijk en uitgebreid beschreven, wijken sterk af van die in Engeland. Knellende banden achter zich latend kan geen vrouw of meisje (vanaf 13 jaar) van hem afblijven. Met 'inlandse vrouwen' laat hij zich niet in, of het moet een bediende van uitzonderlijke schoonheid zijn, of de met het garnizoen meereizende gewone soldatenhoeren die hij en passant beschrijft. Het verhaal dat de verkrachtingsscene door 'Afghanen', de booswichten, nadrukkelijk belicht, maakt duidelijk hoe vanzelfsprekend eenzijdig de verhoudingen waren. Geen verhaal over Indiase, maar over aperte Britse erotiek.