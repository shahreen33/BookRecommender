Een vrouw keert na twintig jaar terug naar Temperley, Buenos Aires. Ze is iemand anders geworden: haar uiterlijk, haar stem, zelfs haar voornaam. Zullen de mensen die haar gekend hebben beseffen wie ze voor zich zien? En zal híj haar herkennen? Mary Lohan oftewel Marilé Lauría oftewel María Elena Pujol keert terug naar de plek waar ze een gezin had – tot ze besloot te vluchten. Waarom keert ze nu terug en waarom vluchtte ze destijds als een dief in de nacht? Piñeiro weet de lezer haarfijn in deze twee levensgrote vragen te verstrikken en dient dan in tergend kleine porties de elementen van de ware toedracht op. En passant behandelt ze een van de grote, overgebleven taboes: dat van de moeder die haar kind in de steek laat.