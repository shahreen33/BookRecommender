”Döden, döden, döden …”, viskade Ellen och fingrarna började frenetiskt knäppa. Men det var redan försent. Kranen var vidöppen.En kall och regnig fredag i maj försvinner 8-åriga Lycke spårlöst från Kungliga Tennishallen i Stockholm.På TV4, ett stenkast därifrån, vill man vara först med nyheten – om inte annat, skapa nyheten – och kriminalreportern Ellen Tamm får uppdraget att följa fallet.Ellen blir som besatt av sökandet efter Lycke, som ju längre tiden går känns alltmer hopplöst. Frustrerad över korrumperade poliser, de frånskilda föräldrarnas märkliga beteende och kollegornas gliringar, försöker hon kontrollera sina känslor och hantera situationen professionellt. Men fallet påminner henne alltför mycket om en liknande händelse, en händelse som ligger henne mycket närmare, och hon dras in i en härva fylld av familjehemligheter, lögner och svek som tvingar henne att konfrontera sitt eget förflutna.Spänningsromanen Lycke är den första boken i serien om den egensinniga journalisten Ellen Tamm.