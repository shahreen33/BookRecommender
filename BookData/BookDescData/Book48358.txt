Nu există vrajă mai puternică decât cea a unei tinere cufundate în somn adanc. De aceea a fost creat un neobişnuit loc al plăcerii: casa frumoaselor adormite. Alături de fete nu stau eroi care aşteaptă dragostea, ci bărbaţi obişnuiţi care aşteaptă somnul sau moartea. Frumoasa adormită pare aceeaşi din poveştile copilăriei, doar că barbatul care ajunge lângă ea şi-a trăit deja viaţa, pentru el timpul nu a stat pe loc. Aflat în pragul bătrâneţii, Eguchi petrece aici cinci dintre cele mai ciudate nopţi ale vieţii lui. În fiecare dintre ele mai descoperă ceva: despre femeie şi despre el însuşi. Şi despre viaţa care trece ca un vis.Observaţia criticului: Miza acestei cărţi dense, grea ca un parfum care stăruie îndelung în amintire, este cuprinsă în jocul subtil dintre patru cuvinte: viaţă, vis, moarte, somn.