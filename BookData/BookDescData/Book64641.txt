Lotta, 39, är nyhetsredaktör på teve. Jenny, 30, jobbar som copywriter på reklambyrån Behappy. Bibi, 60, är marknadschef på bokförlaget Ramstedts. Alla tre har superkoll på jobbet, men de har inte lika bra koll på sin vikt.Lotta, Jenny och Bibi blir medlemmar samtidigt på bantningssajten Smaldirekt.nu och får kontakt när de inser att de har en gemensam nämnare kärleken till ostbågar. Efter lite trevande chattande på nätet bestämmer de sig för att träffas och bildar Lyckostarnas klubb. Där stöttar de varandra inte bara till att gå ner i vikt. I takt med träffarna och tappade kilon vågar de också ta nya steg i livet. Till slut leder en träff med Lyckostarnas klubb till att en ostbåge åstadkommer den kanske mest oväntade förändringen i Lottas, Jennys och Bibis liv.Lyckostarnas klubb är en feelgood-roman om tre kvinnors jakt på den smala lyckan i livet.