Luca Molinari, il nostro eroe campione di figure di merda, è di nuovo lì pronto a giocare la sua partita. Stavolta lo scenario è quello della Roma di oggi. Ci sono ancora gli esami di maturità, che più si avvicinano più sembrano una missione impossibile. Ma in un anno in cui l'Italia vince un Mondiale di calcio in quel modo, grazie a due come Grosso e Materazzi, può succedere proprio di tutto. Anche una storia con una come Azzurra.Lei fa già l'università, studia biologia marina. È di poco più grande di lui e di parecchio più disinibita. Bella da balbettare quando te la trovi davanti, lo travolge, lo stordisce e lo trascina in pazze avventure metropolitane: scherzi di massa organizzati col tam tam in Rete; struggenti bagni proibiti nella vasca dei delfini; balli di gruppo tutti nudi sul ponte di Castel Sant'Angelo. La loro storia, un tira e molla romantico che lascia col fiato sospeso fino al finale, è fatta di colpi di testa, blog che ti scavano l'anima e, come sempre, una paura fottuta di farsi male con l'amore.Poi ci sono, e non se ne può fare a meno, gli amici, i gruppi, le tribù, i genitori - spesso più scapestrati dei figli -, la musica, le feste, le delusioni. I gesti e gli sguardi, gli abbracci e le carezze. Anche quelle non date.Veloce come una corsa in moto nella notte, avvolgente come la musica in discoteca, toccante e intenso come una confessione, Notte prima degli esami oggi racconta le avventure divertenti e le emozioni incasinate di un gruppo di ragazzi che ancora non hanno scelto la strada da percorrere. Ma quando hai diciotto anni l'unica cosa che non vuoi è decidere qualcosa. Da questo piccolo romanzo raccontato a due voci da Luca e da Azzurra è stato tratto il film di Fausto Brizzi Notte prima degli esami oggi.