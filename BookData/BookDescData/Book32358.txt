Louise, 31 år lever ett ensamt liv där film och böcker är hennes stora intresse. Hon lider av stark ångest och tampas dagligen med fobier. Hon drivs av en inre längtan efter riktig kärlek och tror sig finna den i Axel. Kärleken kompliceras av en annan man, systerns kommande bröllop och den ständiga kampen med sig själv. Louise jagas inte bara av sina inre demoner utan också av något hon inte själv kan styra?Louise checkade aldrig in. Den lediga veckan tillbringade hon i sitt hem. Hon gjorde kotletes - som är små lettiska köttpajer - åt kålsoppa, såg på lettisk film och lyssnade på opera i sina hörlurar. Sedan klistrade hon in broschyrer, filmrecensioner, bilder på maten hon ätit och allt hon kunde finna om Lettland i en pärm med titeln "Min semester". Louise insåg själv att hela grejen var fullständigt absurd men det hade trots allt varit en trevlig vecka. Hon hade upplevt Lettland i en inre värld och på sätt och vis kändes det som om hon varit där. Detta måste bli en välbevarad hemlighet som ingen, någonsin, skulle få veta. Det var lättare att gömma sig bakom lögnerna än att stå för sanningen. Nästa semester "reste" hon till Paris och hennes lägenhet var ovanligt sval den sommaren.