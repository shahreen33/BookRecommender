Ioana este un roman de Anton Holban a cărui primă ediţie a fost publicat în 1934 la Brad. Fragmente neincluse în volum au apărut în revistele „România literară”, nr. 88, 1933, „Reporter” nr. 24, 1934, „Litere” nr. 15, 1934, „Pământul”, Călăraşi, nr. 98-100, 1935. Alte două fragmente din versiunea publicată au fost tipărite mai întâi în „Familia”, Oradea, nr. 7, 1934, şi „Azi” nr. 5, 1934. Romanul are ca punct de plecare o experienţă biografică, prototipul eroinei fiind o fostă elevă a scriitorului, Maria Dimitrescu, cu care Holban s-a căsătorit în 1931, pentru a divorţa în 1933. Cartea începe să fie scrisă în 1932 şi a fost încheiată în vara anului următor. Prozatorul o situează, ca atmosferă (într-un interviu din revista „Reporter”, nr. 26, 1934), în apropierea romanului său precedent, O moarte care nu dovedeşte nimic (1931), apreciind-o ca „lipsită de orice dinamism care ar putea ţine curiozitatea lectorului mediocru încordată”, adăugând: „Numai de o mie de ori mereu alte aspecte ale aceloraşi sentimente”.