Scritto nel 1966, Dona Flor e i suoi due mariti è uno dei romanzi più sorridenti e "magici" di Jorge Amado, certo il più intriso degli umori vitali e festaioli della sua Bahia, del calore del clima, della passionalità della gente, della voglia di godere che pervade tutto e tutti. Flor, giovane e bellissima bahiana, cuoca eccezionale e amante appassionata, resta improvvisamente vedova del suo amato Vadinho, uno scatenato ballerino, giocatore e donnaiolo, che ama tuttavia ardentemente la moglie, e la tiene avvinta a sé con le sue inesauste risorse sessuali e la sua irresistibile allegria.Dopo qualche tempo, superato il grande dolore, Flor decide di risposarsi con Teodoro, un farmacista tranquillo e benestante diversissimo dal marito defunto. Ma la sera prima delle nuove nozze, Vadinho le appare in sogno, e la rimprovera aspramente per il "tradimento" perpetrato. Sconvolta, la donna ricorre allora alle armi della magia, e riesce a ottenere che egli torni in vita solo per lei, e che riprenda ad amarla e a trascinarla in sfrenati samba.Favola scanzonata e divertita, ma anche affettuoso tributo al patrimonio antropologico di un Brasile violentemente autentico e irresistibilmente affascinante, il romanzo disegna a colori vivissimi e cangianti un grande affresco popolare che nella coralità dei personaggi, negli odori delle strade e dei mercati, nello splendore del mare e di una natura infinitamente prodiga, continua a regalare un'emozione tanto consolante quanto dolcemente indimenticabile.