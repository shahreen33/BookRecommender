Come può un bambino buono trasformarsi in un mostro sociale? Qual è stato, fra i tanti accadimenti della sua vita, l’evento che ne ha spezzato per sempre l’ossatura morale? Che ruolo hanno avuto, in tutto questo, l’indifferenza e la corruzione degli altri? Racconto di formazione sui generis, La Quarta Necessità attraversa la vicenda umana del protagonista, Walter Farolfi, e la sua progressiva corruzione spirituale, narrando, in toni grotteschi e con uno stile parodistico di alta scuola, quel misto di inevitabilità e di sopraffazione che costituisce buona parte dell’atavica corruzione italiana. La Quarta Necessità diventa così un tour de force sarcastico dentro l’interiorità italiana: le vicende della macrostoria nostrana, dal fascismo a oggi, si intrecciano alla microstoria del protagonista modellandone la sensibilità e il carattere, tanto quanto, in una bizzarria per nulla inventata, lo scandalo Casati si intreccia a sorpresa alla nascita di un capo BR e a Berlusconi contribuendo a modellare, insieme a tutto il resto, il carattere della nazione.