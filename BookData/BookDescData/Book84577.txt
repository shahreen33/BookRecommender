Il romanzo grafico d’esordio di Rachele Aragno è una piccola meraviglia di world building e cura certosina per i dettagli. Melvina si sente lasciata in disparte dai suo genitori, che prendono decisioni sul suo futuro senza consultarla. Vorrebbe tanto essere già grande, per confrontarsi con loro da pari. Poi però conosce Otto, un signore che ha un segreto doloroso, e che le spiega che lei ha un grande destino da compiere. Un viaggio nel mondo parallelo di Aldiqua farà scoprire a Melvina l’importanza di darsi tempo, di decidere ascoltando il cuore, e a Otto insegnerà il senso più profondo dell’amicizia. Una storia degna di Lewis Carroll, narrata con una voce allo stesso tempo fanciullesca e saggia. Un volume prezioso, interamente dipinto all’acquerello, piena espressione dello stile sorprendente e innovativo di Rachele.