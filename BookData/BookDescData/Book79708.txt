A Chipping Cleghorn, un piccolo villaggio nella campagna inglese, la vita scorre monotona e tranquilla, scandita da avvenimenti di scarsa importanza riportati sulla North Benham News and Chipping Cleghorn Gazette, il quotidiano locale, apprezzato soprattutto per l'interessante rubrica di annunci a pagamento. Un bel giorno, tuttavia, in mezzo ai messaggi personali, i tranquilli abitanti del luogo trovano un annuncio alquanto insolito: "Un delitto avrà luogo venerdì 29 ottobre alle 18.30 a Little Paddocks. Si pregano gli amici di voler prender nota di questo avvertimento che non sarà più ripetuto". Il bello è che questo incredibile programma viene poi effettivamente rispettato. Di fronte agli amici accorsi pensando di partecipare a un gioco di società, qualcuno riesce infatti a portare a termine un vero omicidio. La polizia è sconcertata, incapace di risolvere il caso, tanto le modalità del crimine sono incredibili. Solo l'angelica Miss Marple, capitata come sempre al posto giusto nel momento giusto, riuscirà a venire a capo del problema...