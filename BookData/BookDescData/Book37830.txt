Questo volume ripercorre la storia della moda come una fondamentale espressione, vivace e dinamica, della cultura e della società moderna e contemporanea. La diffusione e le metarmorfosi degli stili vengono analizzate di decennio in decennio, non solo dal punto di vista estetico, ma anche nei rapporti della moda con le diverse arti (visive, applicate e performative), i molteplici intrecci con la cultura popolare, il ruolo decisivo dei nuovi materiali e della tecnologia e la progressiva globalizzazione dei gusti e delle tendenze. Oltre 600 immagini provenienti da musei e riviste internazionali del settore accompagnano la rigorosa ricostruzione storica della moda, che è arricchita da approfondimenti relativi ai principali stilisti e icone del passato e di oggi e che assegna il giusto rilievo agli abiti indossati dalle «persone comuni».«Ciò che era vero nel 1850 rimane valido ancora oggi: la moda riflette consistentemente le innovazioni tecnologiche e gli sviluppi economici e politici ed è in relazione con gli stili prevalenti nelle arti e nella decorazione in genere. Cominciamo questa storia della moda nel 1850 per svariate ragioni: durante tale periodo la produzione meccanizzata, compreso il telaio meccanico e l'ampio uso della macchina da cucire, trasforma la manifattura dell'abbigliamento. La moda si evolve rapidamente e l'abbigliamento alla moda diventa disponibile per un pubblico più ampio, alla cui crescita contribuiscono anche le migliorie nelle tecniche di stampa, che permettono l'espansione della stampa di settore. Inoltre lo sviluppo del sistema moda e il ruolo dello stilista come catalizzatore dei cambiamenti dello stile portano alla creazione dell'universo degli stilisti e dei brand, fondamentale per l'industria odierna della moda».