De verteller van De Zahir is een internationaal beroemde auteur, die geniet van zijn succes. Hij is al jaren gelukkig getrouwd met Esther, een oorlogscorrespondente. Op een dag verdwijnt zij spoorloos. de schrijver blijft vol vragen achter. Is Esther ontvoerd, vermoord, of is ze gevlucht uit een onbevredigend huwelijk? De zoektocht naar zijn vrouw voert de schrijver uit zijn veilige leventje in Frankrijk naar Spanje, Kroatië en uiteindelijk de kale landschappen van Centraal-Azië. Zijn queeste over ongebaande paden brengt hem niet alleen dichter bij zijn vrouw, maar ook bij de essentie van zijn eigen leven, de aard van de liefde en de macht van het lot. Met De Zahir toont Paulo Coelho zich niet alleen een krachtig en meeslepend verteller, maar hij laat ook zien wat het is een mens te zijn in een wereld vol mogelijkheden.