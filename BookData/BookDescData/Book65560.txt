Carte, polvere, scaffali e lunghi corridoi bui. L'immaginario sugli archivi e sugli archivisti si è nutrito di tutti i possibili stereotipi letterari e cinematografici, ma la realtà è molto diversa e questo libro restituisce agli archivi il loro valore culturale e civile e agli archivisti lo spessore di un insostituibile e faticoso ruolo professionale. Se confrontati con i mille altri depositi di memoria che affollano il mondo impalpabile e virtuale dei mass media e della rete possono sembrare "vecchi"; e invece i problemi che pongono e le soluzioni che vi si trovano appartengono totalmente al contesto della nostra contemporaneità. È così per quanto riguarda il loro ruolo nella ricerca storica (Isabella Zanni Rosiello), la loro capacità di perimetrare identità e di definire appartenenze (Stefano Vitali), il loro rapporto con le questioni decisive della democrazia e dei diritti (Linda Giuva). L'estenuata stanchezza della politica, il ridimensionamento della statualità, l'affiorare di una nuova generazione di "diritti umani" ha ridisegnato il tradizionale confine tra gli aspetti visibili e invisibili del potere, restituendoci una nuova concezione della democrazia. In quest'ottica gli archivi smettono i panni tradizionali degli arcana imperii per diventare un indispensabile strumento per la tutela etica e giuridica della nostra convivenza civile.Nel laboratorio dello storico, l'archivio prende così il posto che gli compete, affiancandosi alle fonti che sono state oggetto degli altri volumi pubblicati in questa collana (il cinema, la fotografia, la musica), delineando, con esse, i contorni di una nuova metodologia della ricerca storica, in grado di affrontare con efficacia la dimensione globale del mondo contemporaneo. (Giovanni De Luna)