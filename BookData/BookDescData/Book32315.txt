Gloria har panik. Hon är Stockholmsoperans mest självlysande stjärna men nu ska hon repetera Carmen – mot sin gamla kärlek Dominic. Han, som lämnade henne för att göra internationell karriär, är tillbaka. Gloria inser att det kommer att påverka hennes behagliga liv på ett sätt hon inte alls planerat för. Som 53-årig sångerska borde hon tänka på pension snarare än på passion. Även hennes lillasyster Agnes liv är omtumlande. Hon är flygkapten och i vanliga fall lugn och balanserad, men när äktenskapet krisar flyr hon hem till Gloria. Systrarna har alltid stått varandra nära även om de är väldigt olika. För första gången sedan de var små umgås de nu dag som natt. Saker från barndomen kommer upp till ytan och medan de gräver i sitt förflutna växer dramat på Operan, både på scen och privat. Rollfiguren Carmens öde vävs samman med Glorias eget liv på ett högst dramatiskt och oväntat sätt.