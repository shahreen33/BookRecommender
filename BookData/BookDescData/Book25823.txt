Wanneer de Nederlandse televisiemaakster Hannah Soehari wordt gevraagd om een documentaire te maken over megakerken in de VS, reist zij af naar de plaats Wapakoneta, in de staat Ohio. Hier bracht ze in 2004-2005 een schooljaar door bij een Amerikaans gezin als foreign exchange student. Het goedmoedige dorp van toen is gepolariseerd: voor- en tegenstanders van Donald Trump slaan elkaar nog nét niet de hersens in.Hannah ontmoet haar high school-liefde Rick Hurley, die kampt met PTSS na zijn diensttijd in Irak en Afghanistan. Hij assisteert bij de research voor haar film, waarin zij dubieuze televisiedominees en prosperity preachers wil ontmaskeren. Waarom zijn ze zo enthousiast over de president? Belichaamt Trump de apocalyptische profetie van het Getal van het Beest? Maar ook: hoeveel kan de wapenindustrie verdienen aan deze opgefokte angst voor de naderende eindtijd?En dan duikt Rick Hurley plotseling op in Nederland. Hij heeft een baan bij de Amerikaanse ambassade. Gaandeweg begint Hannah echter te twijfelen aan diens geestesgesteldheid en motieven. Ze ontdekt zijn geheim: gevoed door duistere christelijke krachten en mede geïnspireerd door de ophitsende taal van kringen rond het Witte Huis, broedt hij samen met andere oud-strijders die tegen ISIS hebben gevochten, op een apocalyptisch strijdplan. Lukt het Hannah om Europa voor een catastrofe te behoeden?