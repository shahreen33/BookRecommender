زندگی در پیش‌رو، داستان زندگی پسری چهارده‌ساله است به نام «محمد» که مومو خوانده می‌شود. مادر مومو فاحشه بوده، و فاحشه‌ها در فرانسه حق پرورش فرزند خویش را ندارند، مومو نزد «مادام رُزا» زندگی می‌کند. مادام رزا، پیرزن یهودی لهستانی‌الاصلی‌ست که خود در جوانی فاحشه بوده است. در سال‌های جنگ جهانی دوم در «آشویتس» اردوگاه نازی‌ها اسیر بوده پس از جنگ در فرانسه اقامت می‌‌گُزیند و حالا به وقتِ پیری، در ازای دریافتِ ماهانه‌‌ای اندک از چند بچه‌ی مادر ج... نگه‌داری می‌کند. داستان از زبان مومو روایت می‌شود، خواننده از نگاه او با محله‌های فقیر و خارجی‌‌نشینِ پاریس آشنا می‌شود. مومو روایت‌گرِ درد و رنج و خشونتِ حاکم بر انسان‌هاست. او بچه‌ای‌ست که هم‌چون دیگران در این محله، بار غیرقابلِ تحملِ هستی را بر دوش می‌کشد، اما دنیا را به سان آنها نمی‌بیند. زندگی برایش سئوال است، می‌خواهد همه‌چیز را بداند. عشقِ بزرگش دانستن است و همین ذهن‌ کنجکاو است، راوی درون و بیرون.