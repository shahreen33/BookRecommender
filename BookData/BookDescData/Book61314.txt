Ukryté hluboko v srdci Barcelony leží pohřebiště zapomenutých knih – labyrint tisíců ztracených, skrytých či odložených svazků. Sem je jednoho chladného rána roku 1945 přiveden desetiletý Daniel Sempere, aby si vybral jeden titul. Daniel zvolí román Stín větru záhadného autora Juliána Caraxe. Poutavá kniha a enigmatický spisovatel vyvolají v Danielovi touhu dozvědět se o nich něco víc, pátrání po jejich původu mu však záhy obrátí život naruby. Není totiž sám, kdo se o Caraxovo dílo zajímá – jednoho dne Daniela v křivolakých uličkách osloví muž, který nápadně připomíná postavu ze Stínu větru. Muž posedlý snahou vypátrat a zničit všechny výtisky této knihy. Danielova touha zjistit pravdu o Juliánovi se však rovněž změní v posedlost. Spletité osudy Daniela a Juliána se začnou protínat, až nakonec vytvoří složitý mnohavrstevný propletenec...Stín větru (2001), literární thriller s prvky historického, gotického i detektivního románu, se stal kultovním knižním fenoménem a celosvětovým bestsellerem vydaným ve více než 50 jazycích. Získal řadu ocenění a vyšel v milionových nákladech. Carlos Ruiz Zafón v něm poprvé uvedl čtenáře do magického světa série Pohřebiště zapomenutých knih – a učinil tak ještě třikrát, v prózách Andělská hra (2008), Nebeský vězeň (2011) a Labyrint duchů (2017).Obálku navrhla Soňa Šedivá.Vydání páté, v EMG (Knižní klub) druhé.