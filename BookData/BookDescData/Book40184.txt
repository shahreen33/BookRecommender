Tom DeMarco, jeden z najbardziej wpływowych ekspertów zarządzania, jest dyrektorem Atlantic Systems Guild, autorem paru bestsellerowych książek, a także współtwórcą przełomowego kursu zarządzania na wideo, Productive Teams. Książka Toma DeMarco barwnie ilustruje podstawowe zasady - oraz jawne absurdy - rządzące pracą zespołu zajmującego się tworzeniem oprogramowania.DeMarco w formie sfabularyzowanej, zajmująco i dowcipnie, opisuje proces tworzenia sześciu programów komputerowych. Pan Tompkins, menedżer projektu, główny bohater opowieści, dzieli ogromną rzeszę programistów, jakich ma do dyspozycji, na osiemnaście zespołów - trzy do każdego produktu. Poszczególne zespoły, różniące się wielkością i metodami pracy, konkurują ze sobą pod presją niemożliwego do realizacji terminu. Każdy rozdział kończy się fragmentami Dziennika Pana Tompkinsa, opisującymi podstawowe reguły oryginalnego podejścia do kwestii zarządzania projektami. "Przeczytałam książkę Toma DeMarco "Zdążyć przed terminem" tak, jak się czyta dobrą powieść: niecierpliwiąc się, co będzie dalej, jak potoczą się losy bohaterów, czy dobro i kompetencja zostaną wynagrodzone a głupota i arogancja - ukarane. Nie byłoby w tym nic dziwnego, gdyby nie to, że rzecz dotyczy poważnego tematu z dziedziny zarządzania, a mianowicie prowadzenia projektów biznesowych. Nie mogę wyjść z podziwu dla Toma DeMarco, który uczy swoich Czytelników zawiłych kwestii zarządzania, trafiając w samo sedno problemów, jednocześnie nie pozbawiając ich radości uczestnictwa w fabularnej przygodzie" - Iwona D. Bartczak, redaktor naczelny CXO, Magazynu Kadry Zarządzającej.