Efteråret er tid for lejrskoler, og sådan er det også for Freddy. Det er ikke så ringe endda, for så skal han ikke sidde og sløve den af derhjemme. Da han ankommer med rutebil dagen efter alle de andre pga. sygdom, får han imidlertid den forklaring af lejrlederen, at lejrskolen er brændt ned, så han er nødt til at tage tilbage til busholdepladsen og køre hjem. Men da det er mørkt, farer han vild og falder over vennerne fra Neanderslottet. De er ved at lave en kur til Nitan, som er syg. Straks sætter Freddy sig for at hjælpe dem, og de tager hjem for at hælde en eliksir på bøvsedragen. Det viser sig dog, at det ikke er sygdom men derimod dvale, som Nitan er påvirket af. Den er nemlig ved at forberede sig på det møde bøvsedrager holder hvert tusinde år. Det er ikke noget, nogle af vore venner nogen sinde har hørt om, så de beslutter sig for at følge med Nitan. Selv Freddy kan tage med, fordi forældrene ikke venter ham tilbage fra lejrskole før en uge senere. De er dog ikke klar over hvad der venter dem, og hvad Bøvsedragernes hemmelighed egentlig er. Det går i samme stil med "Bøvsedragernes hemmelighed" som med de to foregående bind, "Balladen om den forsvundne mumie" og "Brædder til Draculas kiste". Persongalleriet er uændret, og tempoet er lige så højt. Det er dejligt at se bøvsedragen få den opmærksomhed, som den manglede i de to første bind. For dem, der foretrækker Eddie eller andre af figurerne, er der dog ikke i synderlig grad sparet på udfoldelserne. Nye læsere kan godt starte med "Bøvsedragernes hemmelighed", men det anbefales at have læst de foregående bøger først; om ikke andet, så for at få et godt grin.