Det är i mitten av november och i gotländska Mullvalds är planeringen av årets tryffelfestival i full gång. Med hjälp av guider och lagottohundar kommer deltagarna få leta tryffel i naturen och sedan avnjuta den exklusiva delikatessen i sex olika rätter under en helkväll på socknens restaurang.Anki Karlsson har bjudit med sig sina tre väninnor från fastlandet - Lena, Gunilla och Ingegerd - och tillsammans ska de njuta några härliga dagar med ridning, god mat och inte minst varandras sällskap. Även Tryggve Fridman har fått besök, av sin syster och svåger och dennes vän. Tryffelsafarin blir succé men strax efter middagen händer något förfärligt. En av gästerna faller ihop och dör. Tryggve är övertygad om att det inte är någon naturlig död, utan tror att det rör sig om förgiftning. Parallellt med polisens utredning drar han igång en egen spaning tillsammans med Anki. Det visar sig att flera av gästerna har motiv, och att starka känslor som hämnd och girighet pyr under ytan.