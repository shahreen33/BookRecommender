»Det blir lite självhjälp, lite feminism, lite samhällsstrukturer och ganska mycket dåliga vitsar.« Gulliga små tanter som stickar kliande barnkläder. Hipsters som klär in lyktstolpar och papperskorgar i ulliga färgglada sjok. En miljon halvfärdiga sneda halsdukar. Alla har vi någon bild av vem en Stickare är.Håll käften, jag räknar! är en ärlig, sur och humoristisk samling stickbekännelser. Vilka är stickarens sju dödssynder? Hur mycket garn kan en köpa utan att skämmas? Måste en vara projektmonogam? Boken avhandlar förspilld kvinnokraft, latmaskar och elitister, varför du aldrig ska be någon sticka åt dig, vad det arga skåpet är, och hur jävla meditativt det egentligen är att upptäcka att en inte kan räkna till tre.