Chi era veramente Penelope? Una donna fedele e taciturna che ha aspettato con pazienza il ritorno di un uomo bugiardo e dalle mille astuzie? O una sovrana illuminata che ha retto il governo di Itaca per i vent’anni d’assenza del marito tenendo testa ai Proci, aggressivi e violenti?Dall’Ade, dove può finalmente dire la verità senza temere la vendetta degli dei, Penelope, moglie di Odisseo, racconta la sua storia. Figlia di una ninfa e del re di Sparta, da bambina rischia di essere affogata dal padre, turbato da una profezia. Sposa di Ulisse, subisce le angherie dei suoceri, vede scoppiare la guerra di Troia a causa della sciocca cugina Elena, e dopo anni di solitudine deve respingere l’assalto dei Proci. Al ritorno di Odisseo assiste angosciata alla vendetta che colpisce le ancelle infedeli e perciò impiccate; e la morte di quelle fanciulle che le erano amiche la perseguita anche nell’Ade. Margaret Atwood dà voce a un personaggio femminile di grande fascino, protagonista di uno dei più importanti racconti nella storia dell’Occidente, ed è una voce ironica, delicata e anticonvenzionale.