Primo romanzo della trilogia Una storia italiana, che abbraccia un arco di vicende che vanno dall'unità d'Italia al dopoguerra, Metello viene pubblicato nel 1955, seguito da Lo Scialo nel 1960 e da Allegoria e derisione nel 1966. Metello rievoca gli anni 1875-1902, quando la classe operaia, alla luce delle nuove dottrine socialiste, si unisce al generale fermento di rivendicazioni che già scuote la società europea dell'ultimo Ottocento. Il protagonista Metello Salani, rimasto orfano appena nato e allevato in una famiglia di contadini, si trasferisce giovanissimo a Firenze per lavorare in un cantiere edile. Qui partecipa alle prime lotte sindacali dedicandosi, contemporaneamente, ad appassionate esperienze amorose. Metello è uno dei personaggi più felici di Pratolini: in lui infatti, sullo sfondo corale del mondo proletario fiorentino, la progressiva maturazione politica si fonde pienamente con l'educazione sentimentale.