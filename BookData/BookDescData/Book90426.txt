Roman Wolak bez wątpienia jest draniem, który dzięki dobrym kontaktom z dawną esbecją, układom i łapówkom dorobił się fortuny na kontraktach z państwem polskim. Ale czy jest również mordercą wścibskiego dziennikarza? To pytanie gnębi znanego szwedzkiego publicystę Svena Olssona, w którego ręce trafia tekst o machlojkach Wolaka. Olsson przyjeżdża do Polski i… pada ofiarą zamachu terrorystycznego zorganizowanego przez faszystowską bojówkę.Czy mordercy działali na zlecenie biznesmena lub stojących za nim służb specjalnych? Ktokolwiek jest winny, musi się mieć na baczności. Do gry wkracza bowiem tajemnicza mścicielka, która z pomocą byłego reportera Kuby Zimnego znajdzie i ukarze winnych, a przy okazji bez litości ujawni ciemne sprawki polskiej finansjery, polityki i mediów. Tylko czy jej prawda jest rzeczywiście prawdą? I czy tę prawdę o współczesnej Polsce gotów jest poznać czytelnik?