Ferma Animalelor a inspirat o celebră animație difuzată în anul 1954, reluată în 1999 de un film în care vocile personajelor au fost dublate, printre alții, de Patrick Stewart, Julia Louis-Dreyfus și Peter Ustinov. Cînd animalele de la fermă își alungă stăpînul bețiv, toate sînt cuprinse de un zel colectiv. Fiecare muncește peste program, productivitatea crește și, pentru moment, toate gurile sînt sătule. Regulile de aur ale colectivității vor fi înscrise cu litere uriașe pe un hambar: toate animalele sînt egale, nici un animal nu va bea alcool, nu va purta haine, nu va dormi în pat, nu-și va ucide semenii. Dar nu va trece mult pînă cînd porcii vor prelua conducerea fermei și se vor bucura de toate privilegiile puterii. Punctul culminant al utopiei Ferma Animalelor poate fi înțeles fie și numai din ultima regulă care mai rămîne înscrisă pe hambar: „Toate animalele sînt egale, numai că unele animale sînt mai egale decît altele”. „Ferma Animalelor este o fabulă politică plină de înțelepciune, de compasiune și de învățăminte pentru vremurile pe care le trăim.” (New York Times)