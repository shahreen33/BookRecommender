Che cos'è la religione disegna la mappa di un territorio metodologico ed epistemologico in buona parte nuovo per il pubblico italiano, confrontandosi in una prospettiva multidisciplinare con le altre scienze umane. Dopo aver ricostruito in modo sintetico le tappe della progressiva affermazione delle Scienze delle religioni come campo di studi autonomo, Giovanni Filoramo affronta alcuni nodi teorici fondamentali di una realtà culturale complessa che continua a costituire un fattore essenziale delle nostre culture secolarizzate. Nelle situazioni di conflitto piú attuali e preoccupanti, infatti, la religione riveste un ruolo fondamentale: riflettere sulle radici storiche delle tradizioni religiose si rivela un passo decisivo per la comprensione della contemporaneità. Proprio tenendo in considerazione queste esigenze prioritarie, nella seconda parte del libro si affrontano temi oggi scottanti come il rapporto tra religione e violenza e religione e politica. In Appendice vengono fornite informazioni essenziali sulla religione in Internet e un vocabolario di base dei principali concetti delle Scienze delle religioni. Oltre che agli studenti in Scienze delle religioni, il libro si rivolge più in generale a un pubblico colto, desideroso di accostarsi alla dimensione storico-culturale dei fatti religiosi, a partire dai profondi mutamenti che questo studio ha conosciuto nell'ultimo ventennio, in seguito ai processi di globalizzazione e alla crisi del paradigma della secolarizzazione.