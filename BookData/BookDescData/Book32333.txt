Femte delen i den populära Elegant crime-serien är här. Den ovanliga men mycket populära deckarhjältinnan Marianne Jidhoff – medelålders änka och åklagarsekreterare – är tillbaka.Det är sensommar och Stockholm skakas av en rad överfallsvåldtäkter i de finaste kvarteren på Östermalm. När ett av våldtäktsoffren mördas, och hon visar sig vara dottern till en välrenommerad kommissarie, får åklagarsekreterare Marianne Jidhoff och hennes kollegor det känsliga fallet. De börjar misstänka att det finns kopplingar till en serie våldtäkter som skedde tjugo år tidigare i Lunds studentkretsar. Tillvägagångssättet då liksom nu är utstuderat – efter att noggrant ha valt ut sina offer tar sig gärningsmannen in i deras hem när de sover.Marianne Jidhoff, kriminalkommissarie Torsten Ehn och kriminalassistent Augustin Madrid anar att våldtäktsmannen själv har kopplingar till Östermalm, men upptäcker snart hur svårt det är att få familjerna i de eleganta våningarna att prata om en av de sina.Denise Rudberg tar oss än en gång med in i överklassens salonger och bjuder på både krypande spänning och elegant underhållning.