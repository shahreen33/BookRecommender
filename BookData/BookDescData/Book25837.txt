Als Jaap Hofhuis, pastor in de Nederlandstalige Kerk der Friezen in Rome, verneemt dat zijn vader op sterven ligt, begeeft hij zich halsoverkop naar zijn geboortedorp Castricum in de hoop dat hij nog op tijd is. Groot is de schok als hij het geheim ontdekt waaronder zijn vader zijn hele leven gebukt is gegaan: hij is een van de vele misbruikslachtoffers binnen de Rooms-Katholieke Kerk. Gezeten aan het sterfbed belooft Hofhuis op zoek te gaan naar de inmiddels hoogbejaarde dader, die vermoedelijk door zijn kloosterorde naar het buitenland is weggepromoveerd. Ondertussen ontvouwt zich in het Vaticaan een sinister complot van Opus Dei dat de veiligheid van de Heilige Vader in gevaar brengt. Martin Hochstettler, commandant van de Zwitserse Garde, herinnert zich maar al te goed de dramatische nacht in 1978, toen hij als jonge onervaren gardist dienst had en paus Johannes Paulus I onder verdachte omstandigheden overleed. Er ontspint zich een duistere intrige waarin Jaap Hofhuis en de eveneens in Rome woonachtige Nederlandse culinair journaliste Margriet Schreiner, ongewild betrokken lijken te raken bij een moordaanslag op de paus, die met zijn pleidooi voor nederigheid en steun aan de armen binnen conservatieve kringen in het Vaticaan en bij dubieuze financiële instellingen in Italië en de Verenigde Staten veel vijanden heeft gemaakt. Wat hebben de curieuze profetieën van de Amsterdamse zieneres Ida Peerdeman over de strijd binnen de Rooms-Katholieke Kerk en de op haar visioenen gestoelde religieuze beweging Vrouwe van alle Volkeren hiermee van doen? Akte van berouw is een thriller van eigen bodem met grote internationale allure die verder durft te kijken dan onze landsgrenzen. Chris Houtman is een auteur waar u de komende jaren nog veel van zult horen.