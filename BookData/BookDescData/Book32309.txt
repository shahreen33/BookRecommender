Linn är vacker, singel och självständig och förverkligar sig själv. På ytan är allting enkelt i hennes liv, men bakom den lättsamma tillvaron lurar en rotlöshet. När hon bestämmer sig för att uppfylla en inre längtan blir hon för första gången lugn. Men det går inte alls som hon tänkt sig och snart befinner hon sig återigen på flykt. Den här gången till nordligaste Lappland, med sår i själen som inte vill läka.Joel har en önskan starkare än alla andra, men flickvännen sviker och förhoppningarna går i krasch. Han lämnar Stockholm för att jobba på fjällstationen han knappt hört talas om.I Abisko, omgivna av vidsträckta fjäll, smaragdgröna sjöar och klar fjälluft, korsas Linns och Joels vägar. Men de hinner inte mer än träffas innan deras tidigare liv kommer ikapp dem. Vad hände egentligen luciakvällen för tjugo år sedan? Varför vägrar Carin, den sjuttioåriga kvinnan som Linn träffade på tåget, lämna henne ifred? Och varför riskerar Joel allt för att bevara sin hemlighet? Under några omtumlande septemberdagar tvingas Linn och Joel söka inom sig för att få svar.I sommar kommer äntligen den fristående uppföljaren till feelgood­romanen ”Tills kärleken skiljer oss” av Anna Lönnqvist. ”Tjugo år till dig” är en varm relationssaga om ensamma själar som möts och skildrar den stora längtan vi alla kan drabbas av. Känslan av kärlek och vän­skap stannar kvar långt efter att sista sidan är läst.