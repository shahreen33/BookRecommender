Il volume focalizza l'importanza del linguaggio nella psicoterapia: non il linguaggio come semplice mezzo d'espressione, bensì il linguaggio come arte di persuasione. Watzlawick ritiene che l'uomo disponga di due linguaggi diversi. Il mondo della razionalità è controllato dall'emisfero cerebrale sinistro e consente di interpretare la realtà obiettiva in termini razionali secondo una logica metodologica. Questa è spesso in conflitto con l'attività dell'emisfero destro, origine delle fantasie, dei sogni e delle idee che sembrano assurde. Scopo del libro è insegnare la grammatica dell'emisfero destro in cui si realizza il "cambiamento", "cambiare l'immagine del mondo che produce dolore" nel paziente attraverso paradossi, allegorie, giochi verbali, prescrizioni.