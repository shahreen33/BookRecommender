Er worden in Nederland veel gedichten geschreven, maar wie leest ze eigenlijk en wie zegt er iets zinnigs over? In zijn nieuwe boek bespreekt Guus Middag twintig mooie gedichten van twintig hedendaagse dichters en hij schrijft er twintig heldere, diepgravende en montere stukken over – zoals we van hem gewend zijn.Alle gedichten zijn geschreven in het nieuwe millennium. Ze zijn van dichters als Marieke Lucas Rijneveld, Ingmar Heytze, Ester Naomi Perquin, Ilja Leonard Pfeijffer en Radna Fabias. Er zitten ook hiphoppers bij, en zangers en zangeressen als Daniël Lohues en Katinka Polderman. De wereld is weer plat, ja is niet bedoeld als een nieuwe dichters-top-twintig. Het gaat Middag niet om reputaties, prijzen, stromingen of oeuvres. Het gaat hem hier om maximale aandacht voor het ene afzonderlijke gedicht, dat hem raakt en intrigeert – en blijft intrigeren, ook na vele keren lezen.Dat kan een kort of een lang gedicht zijn, vormvast of vrij, volop rijmend of prozaïsch, in dialect of straattaal. Bijna alle besproken dichters hebben oog voor de positie van de kleine, kwetsbare mens onder het uitgestrekte uitspansel – ook de jongens van De Jeugd van Tegenwoordig. Aan hun hit ‘Sterrenstof ‘ is de titel van dit aanstekelijke boek ontleend.