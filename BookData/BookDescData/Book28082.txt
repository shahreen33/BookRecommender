Časopis Milénium má nové majitele a proslýchá se, že investigativní novinář Mikael Blomkvist je vyhořelý a uvažuje o změně zaměstnání. Pozdě v noci Blomkvistovi zavolá profesor Frans Balder, přední odborník na výzkum umělé inteligence. Balder mu sdělí, že pro něj má důležité informace a že se setkal s výbornou mladou hackerkou, která se podobá někomu, koho Blomkvist velice dobře zná.Mikael Blomkvist doufá v exkluzivní reportáž, kterou on i Milénium tak zoufale potřebují. Ovšem Lisbeth Salanderová má jako obvykle své vlastní plány. Nadešel čas, aby se jejich cesty ještě jednou zkřížily.Autor původní série Milénium Stieg Larsson bohužel zemřel nedlouho před vydáním Mužů, kteří nenávidí ženy a obrovského úspěchu svého díla se již nedočkal. První díl byl publikován ve Švédsku v roce 2005 a zanedlouho se stal celosvětovým fenoménem. Trilogie vyšla v padesáti zemích světa a prodalo se jí přes osmdesát milionů výtisků, z toho jen v České republice přes čtyři sta tisíc. Milénium se dočkalo i úspěšných filmových zpracování — amerického a švédského. Příběh tajemné punkerky a nepřekonatelné hackerky Lisbeth Salanderové a investigativního novináře Mikaela Blomkvista nepřestává fascinovat fanoušky po celém světě. Především v Lisbeth Salanderové stvořil Stieg Larsson úplně nový typ hrdinky, která změnila moderní kriminální literaturu a stala se jednou z nejvýraznějších popkulturních ikon naší doby.Larssonův svět je tak komplexní a podmanivý a jeho postavy tak silné a živé, že si doslova vynutily pokračování. Napsání čtvrtého svazku se ujal úspěšný švédský spisovatel David Lagercrantz.