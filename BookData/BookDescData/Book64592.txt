Anna och Linda växer upp på samma gård. De delar på dagarna, gungorna och sover på varsin sida om samma vägg. De delar också erfarenheten av att växa upp med en förälder. Anna bor med sin mamma och Linda med sin pappa. De vet allt om varandra. Men så en dag börjar något förändras. Något går sönder som är omöjligt att laga. Många år senare sitter Anna i en bil och kör fortare än hon trodde var möjligt. Där finns ingen riktning, där finns tusen riktningar. Och ligger inte utom kontroll farligt nära full kontroll? Friläge är en berättelse om hur vi gör avtryck i varandra för alltid. Hur vi blir till i en annan människas blick och formas av dem vi älskar. Hur vi finns kvar oavsett hur mycket vi skadar varandra och gör allt i vår makt för att radera varandra ur våra liv.