John är en dagdrivare med en dröm: att skriva den stora romanen. När han hittar en platsannons med rubriken "Händig man sökes" ser han sin chans. I en avlägsen by på en vindpinad skotsk ö väntar ett gods med en förfallen stuga som ska renoveras. Här finns en lord på ruinens brant, en lady utsvulten på kärlek och en ö-befolkning som drömmer om mer frihet och bättre löner.I sin stulna bil anländer John med förhoppningen att äntligen kunna skriva sitt mästerverk. Men ingenting blir som han tänkt sig.Här möter han 23-åriga Heather som mot alla odds driver sin ärvda pub i den lilla byn. Besökarna blir bara färre och färre, och Heather väntar på ett mirakel. Kanske i form av en ung man med en röd skrivmaskin som rullar in i byn och förändrar allt ..."Händig man sökes" är första delen i en trilogi om kärlek, makt och ond bråd död en charmig saga om en värld i förändring, full av Hellsingska krumbukter. Den utspelar sig under 1980-talet då axelvaddar är en självklarhet och Margaret Thatcher och Samantha Fox är kvinnorna på allas läppar.Jöns Hellsing var 28 år gammal när han första gången följde med sin pappa, författaren Lennart Hellsing, till Hebriderna. Han ville se om familjens ärvda egendom i den skotska övärlden fanns på riktigt och det gjorde den. Idag äger han själv det lilla huset som nu är renoverat, fungerar som skrivarlya och har gett inspiration till den här berättelsen. Det här är Jöns Hellsings debutroman och första delen i en trilogi.