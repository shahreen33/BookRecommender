”Jag kysser alltid främlingar på nyår”, säger hon och rättar till sin mössa. ”Jag med”, säger han, fast det inte är sant. Hon harklar sig. ”Vet du att nyårskyssen säger hur resten av året kommer att bli?”Det händer mycket i korridorerna på Sibylla allmänestetiska läroverk. Där finns Fride som är så kär i Miriam att hen inte kan tänka på annat. Yodit som målar och försöker ta plats i gänget. Johannes som läser Karin Boye och försöker få plats i livet. Aron, vars tvillingsyster Linn fick all talang. Och Linn, som undrar vad hon ska göra med den. Och så är det Sebastian, han som ska kyssa en ny person varje månad. Ett nyårslöfte som trasslar till saker för fler än honom själv.