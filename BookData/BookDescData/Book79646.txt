In una sera nebbiosa, qualcuno ha seguito e assassinato il povero reverendo Gorman, recatosi a portare gli ultimi conforti a una moribonda. Chi può essersi macchiato dell'omicidio di un generoso sacerdote apparentemente amato e stimato da tutti? La polizia avanza l'ipotesi che l'omicidio sia legato a una strana lista ritrovata in una scarpa del cadavere, un elenco di persone che però non sembrano avere alcun elemento in comune fra loro. Venuto casualmente a conoscenza della cosa, lo scrittore Mark Easterbrook, ricordandosi di una strana lite di cui era stato testimone, collega i fatti e comincia a indagare. Le sue ricerche lo portano così a contatto con strani personaggi: un ricco possidente dal passato misterioso, immobilizzato su una sedia a rotelle, e tre strane signore appassionate di magia nera che abitano in un'antica locanda. Scritto nel 1961, Un cavallo per la strega è un romanzo che alla consueta, magistrale suspense aggiunge un'atmosfera nuova e inquietante, carica di magia.