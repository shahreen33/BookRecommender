Een schooljaar lang ging schrijver Fikry El Azzouzi elke week op de bonnefooi in de GO! Spectrumschool in Deurne en Borgerhout. Hij gaf er workshops over schrijven, brainstormde met de leerlingen rond het maken van eigen teksten en begeleidde een reeks schrijfsessies. Literatuur met toekomstige automecaniciens, houtbewerkers, elektriciens of zorgkundigen? Jazeker. Leerlingen uit het beroepsonderwijs moeten opboksen tegen duizend-en-drie clichés: hun wereld zou niet verder dan de laatste Hollywoodfilm reiken, hun intellectuele mogelijkheden zouden beperkt zijn, hun gedrag problematisch, hun scholen de ‘vuilbakken’ van het onderwijs. Dit boek bewijst hoezeer die clichés de bal misslaan. Van Mohamed tot Fabiola en van Randy tot Nana, ze vertellen met verve over hun land van herkomst, hun ouders, racisme, de spanningen tussen het cultuurpatroon thuis en de gewoonten in de buitenwereld, enzovoort. Maak kennis met de stemmen van morgen.Met bijdrages van Mohamed El Amri, Randy Balanday, Givano Jerner, Youssef Ahbaddou, Yago De Jaegher, Clinton Tabi, Abdeljalal El Ghazi, Yves van Gasse, Guy Zekre Dacoury, Nana Alnajabi, Mengs Zekariyas, Mohsen Sadeqi en Fabiola Ngoh.Mee begeleid door schrijfster Ruth Lasters en cultuurcoördinator van de Spectrumschool Bert Roos.Fikry El Azzouzi schreef onder andere Het Schapenfeest, Drarrie in de nacht, Alleen Zij, Malcolm X (EPO, 2016) en Ayoub. In 2015 won hij de Arkprijs van het Vrije Woord.