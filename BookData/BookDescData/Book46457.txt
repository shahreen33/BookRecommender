Waarom zou hij niet Frans Dijkgraaf heten? Dijkgraaf is een goede Hollandse naam. Iedereen zei altijd dat hij zo'n goede Nederlandse naam had.Het kon hem zelf geen haar schelen in de dagen, toen hij nog naar de donkere ouderwetse school ging, ergens aan de zoom van de Jordaan, op een gracht waar misschien tweehonderd jaar voordien kooplieden met geld gewoond hadden en waar nu alleen nog opslagplaatsen, lorrenpakhuizen en confectieateliers waren, en morsige huizen met trappen vol mensen en kinderen, en leegstaande onderstukken, en 's avonds een paar suffe lantaarns boven trapjes en verraderlijke kelders.