Biografie van de Nederlandse filosoof G.J.P.J. Bolland (1854-1922). Recensie: Talentrijker en kansarmer dan G.J.P.J. Bolland is een kind zelden ter wereld gekomen. Geboren in een troosteloos krot uit ouders die als marskramers het schamele brood verdienden, werd hij op jonge leeftijd half wees, waarna zijn moeder als prostituée aan de kost kwam. Later in het leger verdwijnt hij wegens insubordinatie voor drie jaar achter de tralies. Door zelfstudie, een scherp verstand en enorme werklust zwoegt hij zich, met hulp van weldoeners, op tot leraar, later aan de HBS te Batavia en uiteindelijk (zeer gevierd) hoogleraar wijsbegeerte te Leiden. Hij besluit zijn carrière met de beruchte anti-semitische rede uit 1921. Deze eerste volledige biografie van de roemruchte geleerde en autodidact leest als een schelmenroman, een zedenschets en satire ineen, waarbij auteur zich graag als Sancho Panza opwerpt. Het boek is opgedeeld in vijf perioden, telkens ingeleid door een filosofisch en een topografisch 'intermezzo'. Dat zijn de beste, meest literaire delen.