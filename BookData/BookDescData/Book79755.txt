Sono passati quattro mesi da quando la cittadina di Haugesund è stata insanguinata dalla catena di omicidi del "direttore d'orchestra", e la poliziotta Lotte Skeisvoll è rientrata al lavoro, pur portando ancora i segni di quei tragici eventi. Mentre la sua amicizia con il giornalista Viljar Ravn Gudmundsson diventa ogni giorno più profonda, il loro legame viene messo a dura prova da un nuovo incubo: Alexander, il figlio diciassettenne di Viljar, si risveglia una mattina accanto al cadavere di una ragazza, dopo una festa a base di alcol e droga. Tutti gli indizi e le testimonianze convergono su di lui: nessun altro si trovava in quella stanza quando Emilie è stata uccisa; nessuno tranne Alexander, che sostiene di non ricordare niente. L'unico disposto a credergli è Viljar, che si mette subito all'opera per dimostrare l'innocenza del figlio. Quando altri due giovani presenti al party vengono trovati uccisi, l'indagine prende una piega inaspettata: una sinistra coincidenza o si tratta dello stesso assassino? Ma più Lotte scava nella vicenda, più diventa chiaro che Alexander non è affatto il ragazzo pulito e ingenuo che descrive suo padre. E mentre emergono inquietanti legami con ambienti vicini all'estrema destra, la poliziotta si troverà faccia a faccia con una scelta radicale: è davvero disposta a rischiare tutto per aiutare l'unico vero amico che abbia mai avuto?