Als we tweeduizend jaar geleden met z'n allen aan de kust hadden gestaan, met vuur in onze handen naar de naderende schepen kijkend en roepend dat ze moesten komen, zouden ze ons furiën hebben genoemd en zouden ze bang voor ons zijn geweest. De wereld is veranderd. Het is oorlog en Groot-Brittannië - wat voedsel en energie betreft geheel afhankelijk geworden van de VS - wordt geregeerd door een totalitair bewind dat 'het Gezag' wordt genoemd. Waardevolle goederen en wapens zijn in beslag genomen, de burgers worden nauwgezet in de gaten gehouden en alle vrouwen zijn verplicht apparaatjes ter voorkoming van zwangerschap in hun lichaam te laten implanteren. Dit is het verhaal van Zuster, een jonge vrouw die probeert aan de onderdrukking te ontsnappen. Ze vertelt over haar pogingen om het leger van Carhullan te vinden, een door mythes omgeven groep vrouwen die in een afgelegen deel van Cumbrië zouden wonen. Hoewel hun pre-cieze plannen onbekend zijn, vormen ze voor Zuster een laatste hoop op verlossing... De vrouwen van Carhullan is een getuigenis van de triomf van het individu in benarde omstandigheden. Het is een visionaire, uiterst fijngevoelige roman van een schrijfster met een onvoorstelbare verbeeldingskracht.