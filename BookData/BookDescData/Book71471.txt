Un caso veramente semplice quello dell’omicidio della signora McGinty, uno di quelli che non attirano nemmeno l’attenzione. La vittima non è una persona importante ma un’anziana domestica rapinata e assassinata, con un colpo alla testa, in un tranquillo paesino di campagna. Inoltre, nel giro di pochi giorni, la polizia recupera la misera refurtiva e incrimina il presunto assassino, un nervoso giovanotto che viveva come pensionante a casa della vittima. Eppure, malgrado il processo e la condanna a morte dell’imputato, qualcosa non quadra, e deve trattarsi di qualcosa di grave se, poco prima dell’esecuzione, persino il poliziotto che ha condotto le indagini si rivolge a Hercule Poirot per cercare di chiarire i suoi dubbi. Le prove di consapevolezza sembrano schiaccianti, eppure, per un investigatore abile come Poirot anche il più insignificante dei dettagli può far scoprire verità insospettabili. Un romanzo del 1952 con il quale Agatha Christie, ormai indiscussa regina del giallo, mette in scena un’appassionata lotta contro il tempo.