Chéri è uno dei capolavori di Colette, il primo di quei suoi grandi libri che l’hanno resa, come è stato scritto, «celebre se non immortale»: stupendo ritratto di un’epoca e di un ambiente, sottilissima e spietata indagine psicologica, questo romanzo scava e fruga con crudele lucidità nelle pieghe più riposte di una passione «impossibile» e «scandalosa» tra una donna matura e un ragazzo troppo bello, giovane e viziato; una passione sulla quale aleggiano, sempre più visibili e minacciosi, i fantasmi della solitudine, della tristezza, della sconfitta, della vecchiaia. La rappresentazione beffarda di un certo ambiente mondano, la sofisticata analisi dell’animo femminile, il fascino crudele della seduzione, l’ironica tristezza della scrittrice fanno di Chéri una delle opere più intriganti e più famose di Colette. Chéri è stato adattato per il cinema in un film diretto da Stephen Frears, protagonisti Michelle Pfeiffer e Rupert Friend.«Poco dopo giacevano nel gran letto di ferro battuto e bronzo. Chéri languido, fingeva di aver sonno, per poter stringere i denti, chiudere gli occhi, preso da un furore di mutismo. Ma lei, lei lo ascoltava egualmente, sdraiata contro di lui, ascoltava con voluttà la lieve vibrazione, il tumulto lontano e quasi prigioniero di un corpo che vuol negare la sua angoscia, la sua gratitudine, il suo amore.»