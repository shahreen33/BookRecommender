Marcel wil het roer omgooien, maar merkt dat niemand op hem zit te wachten. Hij besluit zijn cv te vervalsen en solliciteert op de baan van event manager aan de Teniersacademie in Antwerpen. Zijn ideeën sluiten aan bij de even tomeloze als blinde ambitie van de directie van de kunstacademie. Wat een riskante onderneming voor Marcel lijkt, wordt een succes. Maar succes is nog geen garantie voor geluk. Dat weet kunstenares Bodine Bourdeaud’hui als geen ander. Ze krijgt een centrale plaats in een groot, door Marcel opgezet event in Berlijn. Net nu ze op een punt is gekomen waarop ze de kunst en haar eigen cultstatus relativeert. Een universeel verhaal over kleine en grote ambities. Want niemand wil sterven zonder iets nagelaten te hebben.