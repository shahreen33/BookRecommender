Hoe creëer je iets?Wat kun je leren van je vrienden?Hoe moet je zijn?Sheila – twentysomething, kunstenares en theatermaakster – moet zichzelf opnieuw uitvinden na haar stukgelopen huwelijk. Bovendien krijgt ze het maar niet voor elkaar een toneelstuk af te schrijven. Als de getalenteerde Margaux en de vrijgevochten kunstenaar Israel haar leven binnenstormen, sleurt Sheila hen mee in een experiment waarbij ze hun gesprekken opneemt en hen bestudeert als proefpersonen. Ze hoopt dat ze door indringende – soms te indringende – observatie van haar vriendin en haar geliefde weer vat kan krijgen op het schrijven én op het leven. Haar zoektocht brengt haar van Toronto tot Miami, en van New York weer terug naar Toronto.Op afwisselend ontroerende, filosofische en humoristische wijze probeert Sheila grip te krijgen op haar ervaringen en neemt ze haar lezers mee op een onverschrokken verkenning van de manier waarop je zou moeten leven. Half literaire roman, half pikante biecht, is Hoe moet je zijn? een onbeschaamd eerlijke en hilarische tour langs de onbegrijpelijke kanten van het leven en het hart van een schrijfster.