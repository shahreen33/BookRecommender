Στα τέλη του 19ου και στις αρχές του 20ού αιώνα, ο Αυστριακός Σίγκμουντ Φρόυντ, φυσιολόγος και ψυχίατρος, έθεσε με τις μελέτες του τις βάσεις της ψυχανάλυσης ως θεραπευτικής μεθόδου και έφερε επανάσταση στον τρόπο που ο σύγχρονος άνθρωπος αντιλαμβάνεται έννοιες όπως η συνείδηση και η σεξουαλικότητα.Με την Εισαγωγή στην Ψυχανάλυση (1917), ο Φρόυντ παραδίδει αυτούσια στο ευρύ κοινό τα κείμενα μιας σειράς 28 διαλέξεων που έδωσε στο Πανεπιστήμιο της Βιέννης κατά τα έτη 1915-1917, με σκοπό να μυήσει ένα όχι αμιγώς επιστημονικό ακροατήριο στις βασικές έννοιες, στις αρχές και στις μεθόδους της ψυχανάλυσης. Πρόκειται για ένα από τα δημοφιλέστερα έργα του, το οποίο χάρη στο εκλαϊκευμένο ύφος του χαίρει μεγάλης αναγνωσιμότητας από την πρώτη έκδοσή του μέχρι σήμερα.