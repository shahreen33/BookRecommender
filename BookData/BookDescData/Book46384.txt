Tussen 1988 en 2008 bezocht Pieter Jan Verstraete samen met zijn echtgenote jaarlijks een regio in Friesland of een van de Waddeneilanden. Steevast werd ook een bezoek gebracht aan het Fries Letterkundig Museum (thans Tresoar) in Leeuwarden. Daar werd het nodige materiaal verzameld over menig Friese taalstrijder. Het resultaat ervan groeide uit tot een reeks Friese Portretten die gedurende twintig jaar in het Vlaams-Nederlandse jaarboek Zannekin verscheen. Het jaarboek legt zich in de eerste plaats toe op de studie van Frans-Vlaanderen en de Nederlandse en Duitse grensgebieden. Met zijn opstellenreeks was de auteur de eerste naoorlogse Vlaming die jarenlang over Friesland publiceerde. Het boek bundelt portretten van bekende en minder bekende Friezen. Enkele namen: Obe Postma, Gijsbert Japicx, de gebroeders Halbertsma, Harmen Sytstra, Waling Dijkstra, Jan Melles van der Goot, Halvard Hettema en Rintsje Piter Sybesma.