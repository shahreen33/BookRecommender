Nel Regno delle Due Sicilie di Ferdinando I di Borbone, si racconta di Federico Dalla Croce e della bella che rapì il suo cuore, Bianca Di Albano. Tra segreti, intrighi, guerre e balli in maschera, l’amore che voleva essere consumato e doveva essere ascoltato. Una storia avvolgente e sensuale tra un anticonformista e ribelle baronetto e una dolce quanto pericolosa donzella in una Napoli vivace e tumultuosa. Estratto da "Il Figlio Ribelle". [...] «Perché mi avete portato qui?» chiese dubbiosa, per poi puntare il blu dei suoi occhi in quelli verdi di Federico, che la guardarono divertiti. «Perché voi volete essere conquistata» disse, iniziando a togliersi la camicia di lino. Bianca lo osservò compiere quei gesti con attenzione quasi maniacale, la mente in subbuglio e il cuore improvvisamente troppo grande per essere contenuto nella sua gabbia toracica. Sembrava volerle esplodere. «State perdendo tempo» lo avvertì, mantenendo un tono di voce autoritario. «Vipera? Io vado a farmi un bagno.» Federico la guardò divertito, burlandosi di lei. Si tolse i pantaloni e Bianca si voltò, colta impreparata e imbarazzata, tenendo le braccia conserte e una mano a proteggerle la vista. Si girò solo quando sentì un tuffo dietro di lei. «Voi siete pazzo!» gridò scontrosa. «Suvvia guagliuncè, solo per un bagno? Che sarà mai?» la canzonò, con un sorriso perfetto e seducente, riemergendo dalle onde qualche istante dopo, regalandole la vista di un torace ben definito e illuminato dai caldi raggi del sole. Lo osservò scompigliarsi i capelli neri come la pece, i quali assunsero un movimento riccio del tutto inaspettato. «No, siete un matto senza via di ritorno. Vi manca una rotella» borbottò Bianca incrociando le braccia al petto, la gola riarsa. [...]