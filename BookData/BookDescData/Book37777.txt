Come rileggere i nostri classici? Quale validità estetica, umana e morale ancora hanno? E perché sono libri tuttora importanti? In cinquantadue brevi monografie, un invito a condividere il piacere della lettura scoprendo o riscoprendo i classici della nostra letteratura resi inerti dalla routine scolastica e accademica. Il volume permette di attraversare come in un ideale museo la nostra letteratura, con la consapevolezza che proprio in essa, più che in qualunque altra espressione artistica, sia immediatamente percepibile lo spirito italiano. Nicola Gardini fornisce letture «fresche» e passionali di libri esemplari, indicandone le bellezze indipendentemente dalle già avvenute consacrazioni, tenendo conto delle loro venture e disavventure, e liberandoli dei vari pregiudizi che in molti casi continuano a impedire una comprensione affettiva dei testi. Dall’istruzione letteraria scolastica molti continuano a trarre più noia che diletto: questo volume vuole procurare quel diletto mancato, ma anche correggere certe convinzioni sbagliate, reinfondere curiosità per la lettura, suggerire percorsi alternativi e più appaganti.