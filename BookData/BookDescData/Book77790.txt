"Jekk kien hemm xi maġija fl-arja, xi ħaġa sabiħa, ruħ ta' farfett jew fjura, seta' huwa biss jaqbadha, jaħtafha b'idejh it-tnejn jew b'id waħda, jekk mhux biex jgħixha biex jagħmilha tiegħu fil-kelma."Tliet żgħażagħ — il-poeta, il-ħabib tiegħu tal-qalb Anton u t-tfajla li jħobb Nina — qed jibdew jagħrfu l-identità tagħhom f'dak li jagħmilhom differenti mill-oħrajn.Dan, fl-isfond storiku tat-tieni nofs tas-snin ħamsin meta Malta wkoll kienet bdiet toqrob lejn salib it-toroq għall-kisba tal-identità nazzjonali tagħha, qalb il-ġrajjiet li kellhom iwasslu għall-irvellijiet t'April, 1958.