La vita a due può essere un piacere, un'avventura, una scommessa, ma è anche e soprattutto un 'duro lavoro quotidiano': si tratta di riuscire a coniugare i brividi dell'eros con la stabilità dell'affetto, in un contesto di cambiamenti sociali che hanno messo radicalmente in discussione il vecchio modello familiare e i suoi ruoli prestabiliti. Basti pensare al numero sempre crescente di 'coppie di fatto', alle unioni fra gay, agli amori nati via Internet o fra persone di diverse etnie. Bisogna poi saper fronteggiare le sfide che pone l'evoluzione del rapporto amoroso nelle varie età della vita. Se a vent'anni, infatti, c'è l'ansia di trovare il partner ideale, a trenta subentra l'impegnativo passaggio da coppia a famiglia, a quaranta la difficoltà di conciliare sesso e cuore, mentre a sessanta si pone la questione della sessualità nella 'coppia longeva'. E infine occorre superare quella fase di smarrimento, vissuta prima o poi da tutti, in cui si sta 'troppo male per restare e troppo bene per andarsene'. Willy Pasini, sessuologo e psichiatra, descrive - alla luce di numerosi casi clinici e di notizie di cronaca e di costume - le attuali vicissitudini del vivere insieme, analizzando i presupposti della formazione della coppia e gli innumerevoli ostacoli a cui essa deve far fronte (differenze anagrafiche e sociali, ma anche psicologiche e culturali). L'autore esamina quindi i problemi di dialogo fra i partner, spesso forieri di tradimenti e divorzi, nonché sentimenti come l'invadenza, la dipendenza e la possessività, che possono minare un'unione e condurre alla separazione, con effetti spesso negativi sulla psiche, in particolare della donna. La coppia che dura è quella che ha saputo vincere la noia della routine, coltivando l'arte della 'manutenzione degli affetti', o la 'diplomazia sentimentale', e affronta 'insieme' (non solo 'accanto') e senza drammi la vecchiaia, malgrado l'inevitabile trasformazione del desiderio sessuale. Con questo nuovo libro Pasini ci insegna a chiarire le ambiguità affettive e relazionali, a migliorare la comunicazione e a rafforzare l'autostima del compagno, aiutandoci così a coltivare la speranza che anche la nostra possa diventare una coppia solida e duratura, a misura e all'altezza dei nostri bisogni e dei nostri desideri.