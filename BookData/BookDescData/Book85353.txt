Sì, è la solita storia: lei, Chloë, ama lui, il bellissimo Jack, mentre Nick, il vecchio compagno di sempre, ama Chloë (ma come farle capire che non è tutto oro quello che luccica, e a volta i bellissimi è meglio perderli che trovarli?). E poi ci sono Jasmin, l'amica del cuore di Chloë, e il timidissimo Sanjay, genio del computer, che si piacciono un po'... anzi, si piacciono molto, ma devono vedersela con dei genitori impossibili. Già, i genitori: vale a dire quelli che controllano l'altrui posta elettronica, fanno scenate in pubblico e riversano sui figli problemi più grossi di loro. E non è detto che le astuzie di Sinead, migliore amica di tutti, riescano finalmente a neutralizzare questi stupidi adulti...