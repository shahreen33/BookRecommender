Två män försvinner spårlöst i skogarna norr om Stockholm. En pensionär blir överfallen och rånad i sitt hem. En ung missbrukande kvinna anmäler sin väska stulen. Ingen ser sambandet mellan fallen, och märkligare blir det när det dyker upp skampålar i de försvunna offrens trädgårdar. Saker som varit gömda i årtionden får se dagens ljus genom tillfälligheter. Men vad är egentligen slump och vad är en del av en noga utarbetad plan? Anna Björk, kriminalare med specialitet på att hitta försvunna personer, hjälper till i sökandet efter de två männen. Snart upptäcker hon kopplingar till sitt eget förflutna, till saker hon desperat försökt glömma. Brytpunkten är en spänningsroman som visar hur hämnd sprungen ur förödmjukelse och vanmakt kan växa till något katastrofalt. Speciellt när upprättelsen aldrig kommer. Speciellt när ingen gör rätt för sig. När de som sett väljer att blunda.