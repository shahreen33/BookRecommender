È una giornata di sole del 1795 a Londra, e Mary Lamb è alla finestra di casa sua. Sfiora con la mano il pizzo sbiadito che le borda l'abito, un vestito di foggia antiquata che indossa senza alcun imbarazzo, e, sollevando verso il sole il volto segnato dalle cicatrici del vaiolo, medita sul lento declino di suo padre. Un tempo era un abile uomo d'affari, usciva dalla loro casa di Laystall Street come se andasse a una guerra contro un nemico invisibile, e se ne tornava a sera con un'aria di trionfo. Un giorno è rincasato con gli occhi sbarrati per il terrore. «Mi sono perso», ha sussurrato, ed è scivolato pian piano nella demenza.Per Mary è diventato prima un amico e poi il suo bimbo.Per Charles, invece, il fratello di Mary che si veste sempre di nero e con le sue fattezze spigolose sembra un giovane chierico impacciato, suo padre è come se non esistesse. Ogni volta che gli è possibile lo evita, e non fa mai osservazioni sulla sua inettitudine. Charles, ora, sta camminando al piano di sopra. Mary conosce bene quei passi e sa che presto si metterà a scrivere. Farà su e giù tre o quattro volte sul tappetino ai piedi del letto, per poi sedersi alla scrivania. Sta scrivendo un articolo per il «Westminster Words» in cui canta le lodi degli spazzacamini e legge Sterne per scoprire se il suo romanziere preferito si sia mai occupato del tema.Povero Charles, per compiacere sua madre continua a guadagnarsi da vivere lavorando alla Compagnia delle Indie, ma vuole essere uno scrittore. Declama a Mary le sue poesie e lei lo ascolta con attenzione, quasi con aria rapita. Così come ascolta con aria rapita quel diciassettene così fuori moda col foulard, la camicia e il panciotto di un giallo brillante che Charles ha conosciuto di recente: William Ireland, il ragazzo della libreria all'Holborn Passage che, giungendo le mani nervosamente, come se si stesse azzuffando con se stesso, ha confessato una volta di aver scoperto le opere di William Shakespeare scomparse nell'abisso del tempo, svanite nel nulla...Basato su personaggi e vicende reali, innanzi tutto sulla stupefacente storia del figlio diciottenne di un libraio antiquario londinese, William Henry Ireland, che tra il 1794 e il 1799, fabbricò di suo pugno alcune tragedie di William Shakespeare e riuscì a persuadere quasi l'intera società letteraria londinese della loro autenticità, I fratelli Lamb, «un romanzo toccante e tragico, ingegnoso e divertente» (Times Literary Supplement) ci restituisce tutta l'atmosfera torbida e romantica della Londra tra il XVIII e il XIX secolo.