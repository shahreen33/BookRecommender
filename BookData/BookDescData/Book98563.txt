Kto winien jest WSZYSTKIEMU?Jakobińscy rewolucjoniści, iluminaci, masoni, polscy spiskowcy, bolszewicy lub reakcjoniści, terroryści… Od wielu pokoleń państwa Zachodu walczą z prawdziwymi i urojonymi zagrożeniami. Rządy straszą swoich obywateli wizją wyjścia z cienia sił, które zburzą nasz spokój i porządek. Krok po kroku ograniczają nasze wolności, inwigilując, a w ostateczności – sięgając po rozwiązania siłowe. Kiedy to się zaczęło i jakie wynikają z tego nauki?Adam Zamoyski, znakomity znawca XIX-wiecznej historii, jako pierwszy opisuje genezę i pierwsze dziesięciolecia wojny europejskich władców z widmem terroru rozpętanego przez buntowników. Od rewolucji francuskiej do Wiosny Ludów, autor prowadzi nas przez historię wielkiego zderzenia sojuszu konserwatywnych dworów monarszych z walczącymi o wolność społeczeństwami i narodami Europy oraz opisuje obsesyjne lęki monarchów przed siłami dążącymi do zagłady cywilizacji tronu i ołtarza. To przede wszystkim historia klęsk – zarówno autentycznych powstańców i rewolucjonistów, jak i władców kontynentu, którzy swoimi opresyjnymi działaniami przyspieszyli własny upadek, a w dłuższej perspektywie doprowadzili do największych tragedii dwudziestego wieku.Ta opowieść miejscami przeraża, ale również wywołuje śmiech, a na pewno w atrakcyjny sposób uzmysławia, jak współczesne państwa ewoluowały dzięki poszerzaniu narzędzi kontroli nad obywatelem.