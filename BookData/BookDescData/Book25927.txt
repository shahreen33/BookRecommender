De 100-jarige man Allan Karlsson en zijn kompaan Julius leiden een luxe, paradijselijk leven op Bali, maar eigenlijk vervelen ze zich in het paradijs. Een ballonvaart met voldoende flessen champagne voor de 101e verjaardag van Allan kan allicht tijdelijk voor wat spanning zorgen. Door omstandigheden belanden ze in zee en de drenkelingen worden opgevist door een Noord-Koreaans militair schip op weg naar huis. Dat dat schip gesmokkeld verrijkt uranium vervoert voor Kim Jong-un weten ze op dat moment nog niet. In no time vormen ze het middelpunt van een diplomatieke rel waar vele leidende politieke figuren bij betrokken raken, van de Zweedse minister van Buitenlandse Zaken tot Angela Merkel en Trump aan toe.