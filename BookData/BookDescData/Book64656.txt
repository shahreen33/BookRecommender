Efter den omtumlande, men framgångsrika auktionsresan till New York är systrarna Vera och Mimmi tillbaka i vardagen i stockholmsstadsdelen Aspudden och i second hand-butiken Syster Yster, men nu med pengar på fickan och ett helt annat självförtroende. Tack vare Margots fantastiska klädkreationer gjorde systrarna succé på andra sidan Atlanten och nu skapar hon nya kläder av gamla, med nyfunnen glöd och livslust!80-plussaren Viola, som gav sig iväg på ett alldeles eget Amerika-äventyr, har lyckats få med sig sin ungdomskärlek Rick hem till Sverige, och det efterlängtade bröllopet närmar sig. Men Rick får ett ovälkommet besked från Staterna, och tvingas bege sig tillbaka. Innebär detta slutet på den spektakulära kärlekshistorien?Medan Vera tycks vara nöjd med att lunka på i sina egna gamla fotspår, tar systern Mimmi tillfället i akt och iscensätter även en makeover av sin lägenhet. Sedan fattas bara någon att dela den med, Mimmi är förbaskat trött på att vara singel. Men är det någonstans kärleken tycks ha extra lätt att spira, så är det kring den lilla butiken Syster Yster ...