I Stockholmsstadsdelen Aspudden driver de två pensionerade änkesystrarna Vera och Mimmi sitt drömprojekt: second hand-butiken Syster Yster. Till sin hjälp har de den unga käcka praktikanten Lotten, den buttra men effektiva sömmerskan Margot och transporthjälpen Bosse.Allt är dock inte frid och fröjd, vilket den nyinflyttade före detta dansaren Petra blir varse. Åttioåriga stamkunden Viola uppträder alltmer virrigt, och yrar om ett "barnbarn" hon måste sörja för. Dessutom stjäl folk skänkta kläder som placerats utanför butiken, och när Petra konfronterar en av förövarna blir hon bryskt omkullknuffad. Men olyckan visar sig vara Petras lycka. De trevliga butiksägarna och Bosse tar hand om henne, och Petra inser snabbt att Syster Yster är välgörande även för kropp och själ. Hon sörjer alltjämt sin make Petrus förtida död och till råga på allt har deras dotter Amanda flyttat till New York. Bosse visar sig dock vara mer än villig att råda bot på Petras ensamhet och melankoli.Författaren Eva Swedenmark har etablerat sig som en av de främsta inom genren mappie-lit och nu släpper hon en unik serie lustfyllda berättelser där fokus återigen ligger på hur kvinnor 60+ idag lever och förväntas leva sina liv."Ingen har allt, alla har något" är en härlig serie kortromaner primärt skrivna för det digitala formatet där "Själen har inga rynkor" är först ut. Vi får följa en brokig skara människor som alla på något sätt kommer i kontakt med secondhand butiken Syster Yster och vars liv förändras i både stort och smått!