Strax norr om Hallavik ligger det lilla området Hallvetet. Här bor Klarne Karlsson, en äldre ungkarl som kör flakmoped och har massor av åsikter om allt här i världen som han dock inte vågar uttrycka högt. När grannen och bäste vännen Verner råkar ut för en olycka och dör vänds Klarnes liv upp och ner. Verners hus säljs och Klarne är orolig för vad de nya ägarna ska göra med byggnaden. Nina och Johanna köper det gamla huset i Hallvetet för att förverkliga Johannas dröm om att driva ett hotell.För att luska ut vad som försiggår tar Klarne hjälp av den sjuttonårige raggaren och EPA-ägaren Rikard. När han smyger i buskarna i bara träskor och jeansjacka förstår Johanna att han är där för att spana på dem och drar några lögner om vilken typ av verksamhet de ska ha i huset. Klarne blir mer och mer förtvivlad då han tror att det ska startas en »sexklubb för gays« i det lilla området. Livet är en fest är en lättsam historia om fördomar, konsekvenser och missförstånd. Om att skilja på vad som är rätt och fel, och att välja rätt väg.