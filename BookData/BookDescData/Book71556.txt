Romanzo della maturità, La Certosa di Parma racchiude i temi più cari a Stendhal: il ricordo dell'epoca napoleonica, il gusto per l'avventura l'analisi amara dell'amore e dei suoi inevitabili fallimenti, l'incisivo ritratto sociale dell'Italia ottocentesca attraverso il ritratto di personaggi memorabili. L'affresco è filtrato da un'indulgenza disincantata e malinconica: a una realtà dominata dall'interesse e dalla meschinità della politica, gli eroi stendhaliani oppongono il loro culto dell'entusiasmo volitivo, la loro tenerezza, la loro nostalgia di valori assoluti, trasfigurando una cronaca talvolta rocambolesca in pagine di inatteso lirismo.