Da bambino, W. H. Auden sognava l'Islanda, l'isola che si specchia nel ghiaccio vicino al Polo, come una sorta di terra sacra , una landa piena di fiordi e steppe, elfi e pietre runiche, villaggi in cui risuonavano antiche saghe.A ventinove anni, il poeta inglese trasformò il suo sogno in realtà e mise piede sull'isola che fa da sponda tra due continenti e il Polo, magistralmente equidistante e sola nell'Alto Atlantico sotto la Groenlandia, senza restare per niente deluso dal soggiorno. Sulle orme di W. H. Auden, Valeria Viganò è andata in Islanda per realizzare un suo sogno d'infanzia. Nell'età, infatti, in cui si scopre il mondo e la geografia è il magico libro dell'universo, pieno di nomi esotici e posti misteriosi, anche per Valeria Viganò l'Islanda, questa terra lontanissima, con una capitale dal nome suggestivo, Reykjavik, esercitava un fascino e un richiamo irresistibili.Quando perciò, in compagnia dell'amica Ciu, in una sera che non diventava mai notte, con un biancore che avvolgeva tutto in morbido latte, è sbarcata per la prima volta a Keflavik, le è sembrato davvero di muovere il primo passo su una privatissima luna e di realizzare il suo sogno di bambina.Quello che segue è il racconto di questo viaggio, il viaggio di due donne che se ne vanno a zonzo in una terra antichissima, abitata dai discendenti dei monaci irlandesi e delle popolazioni germaniche e danesi che per prime la colonizzarono e produssero una tipologia autoctona, oggetto oggi delle curiosità di genetisti e studiosi di mezzo mondo.Con i suoi geyser, le balene, i deserti di lava, i ghiacciai, gli iceberg, le eruzioni, i fiordi, le steppe, le piscine naturali all'aperto, da dove si esce ringiovaniti, con sulla pelle la sensazione del vero caldo e del vero freddo, con le serate in libertà a Reykjavik, mentre fuori il sole non tramonta mai e dentro i locali si balla come se il tempo non dovesse finire mai, l'Islanda appare in queste pagine come il luogo dell'anima che abbiamo saputo incredibilmente e stupidamente dimenticare: la terra in cui uomo e natura si fronteggiano senza compromessi, senza vie di mezzo, con assoluta sincerità.