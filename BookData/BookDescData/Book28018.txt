Mladá novinářka Andrea dostala za úkol napsat článek o nikdy neobjasněné kauze, kterou před několika lety žila celá republika. V jejím středu stála dospělá žena vydávající se nejprve za jedenáctiletou dívku a později v Dánsku za stejně starého chlapce. V příběhu se vršily nové a nové záhady, konspirační teorie se měnily ze dne na den. Týrání, vliv všemocné sekty, nitky vedoucí do nejvyšších sfér. Andrea je čím dál více pohlcována pátráním, zapomíná na svůj osobní život, na svého přítele Jakuba, ze stěn svého pokoje vytvoří obří nástěnku plnou jmen, událostí a souvislostí. Dozvídá se nové skutečnosti, vždy se jí narýsuje možná varianta, která je následně popřena, každá nalezená odpověď pokládá další otázky. Andrea se ztrácí v nekonečném labyrintu, ale nedokáže přestat hledat pravdu, a když se jí nakonec zdá, že ji má téměř na dosah, je postavena před zásadní otázku: Co všechno je ochotna obětovat?