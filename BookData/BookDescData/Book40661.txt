ایتالو کالوینو قصه‌گوی چیره‌دستی است . او می‌گفت برای بهتر دیدن و زیستن راه‌های بی‌شماری را می‌توان آزمون کرد . یکی از این راه‌ها این است که بالای درخت زندگی کنیم . مثل " کوزیمو " . حتا اگر پسر بارون باشی و وارث املاک و دارایی‌هایش . کوزیمو این کار را انجام می‌دهد و از نوجوانی بالای درخت زندگی می‌کند و تا پایان عمر از درخت پایین نمی‌آید . بهانه‌ی او سخت‌گیری‌های خانواده است. سنت‌های دست‌وپاگیر زندگی اشرافی و مقررات خشک زمینی. او قانون منعطف و مرطوب جنگل را بیشتر دوست دارد و شگفت این که هر چه بیشتر از زندگی کلیشه‌ای زمینیان فاصله می‌گیرد، آمیزش او با جنبه‌های جزء زندگی زمینی بیشتر می‌شود . او از بالای درخت زمین را بهتر از بقیه می‌بیند. کتاب حاوی روایت‌های مختلفی از حوادثی است که برای کوزیموی درخت‌نشین در طول مدت درخت‌نشینی‌اش رخ می‌دهد . عشق‌هایش ، رفتارش و اندیشه‌اش . حوادثی که همیشه دور از ذهن می‌نماید ولی راوی با شیرینی تمام واقعی بودن حوادث را به خواننده تحمیل می‌کند هر چه که همیشه تاکید می‌کند باور کردنش سخت است. داستان در قرن هجده و نوزده‌ی اروپا روایت می‌شود. زمانی که از گوشه و کنار زمزمه‌های نواندیشی ، روشنگری و به‌زیستی شنیده می‌شود . همان زمان که کم کم جمهوری بزرگ فرانسه شکل می‌گیرد ، کوزیمو هم به فکر استقرار جمهوری درختستان می افتد‌. فرانسه با ناپلئون امپراطوری می شود و جمهوری درختستان هم هرگز تشکیل نمی شود . ناپلئون با کوزیمو دیدار می کند به زندگی او غبطه می خورد و می گوید:" دلش می خواست اگر ناپلئون نبود ، کوزیمو بود" . در کل می توان کتاب را گریز از همه گیری و پیش روی به سوی نوزیستی و به زیستی عنوان کرد . روایتی اومانیستی از یک طبیعت گرایی ناب و این دریک جمله کلیدی که کل کتاب را خلاصه می کند و تکرار می شود نمود پیدا می کند. این جمله جوابی است که برادر کوزیمو (راوی ) به " ولتر" می دهد . جایی که این فیلسوف ، شگفت زده می پرسد : این که برادر شما همیشه بالای درختها می ماند ، برای این است که به آسمان نزدیک تر باشد ؟ و پاسخ می شنود که " برادرم معتقد است که برای بهتر دیدن زمین باید کمی از آن فاصله گرفت . " ایتالو کالوینو نویسنده ایتالیایی این کتاب را در سال 1957 نوشته است . در مقام مقایسه اگر ویکنت شقه شده ، شوالیه ناموجود و علی الخصوص شهرهای نامریی را از این نویسنده خوانده باشید ، احتمالا خواندن" بارون درخت نشین" شما را زیاد راضی نخواهد کرد. فضای وهم آلود و اساطیری شهرهای نامریی در این کتاب دیده نمی شود. بارون درخت نشین مانیفست زندگی است . زندگی دلخواه . کتاب را مهدی سحابی ترجمه کرده است و انتشارات نگاه آن را چاپ کرده است .