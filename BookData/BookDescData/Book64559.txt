På Vingelskolan råder det schlageryra och hela veckan har gått i musikens tecken. Nu är det så äntligen dags för veckans höjdpunkt, den årliga sångtävlingen, där personalen sjunger och eleverna röstar fram vinnaren. Skolans musiklärare, Lena Toner, är den som brukar kamma hem det åtråvärda priset - Skolans röst. Men när hon ska sjunga är hennes guldmikrofon spårlöst försvunnen. Istället för en mikrofon sitter det en morot i mikrofonstativet och katastrofen är nära! Vem har stulit Lena Toners mikrofon och varför? Kan det vara ett medvetet sabotage för att hon inte ska vinna? Eller är det ett dåligt skämt som spårat ut? Skolvaktmästare Tores Detektivbyrå, med Otto och Klara i spetsen, har fått ett nytt klurigt uppdrag.