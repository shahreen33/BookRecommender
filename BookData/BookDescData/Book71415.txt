Scritto nel 1920 e messo in scena per la prima volta al Nàrodnì Divadlo di Praga il 25 gennaio del 1921, R.U.R. segna l'ingresso nelle lingue di tutto il mondo di un neologismo che avrà una fortuna inattesa e grandissima: robot. Creati da uno scienziato geniale, Rossum, i robot di R.U.R sono stati visti come feroci rivoluzionari dell'allora recente rivoluzione bolscevica, anelanti alla distruzione del mondo per imporre un ordine nuovo tutt'altro che positivo e gradevole. I robot, anche se privi di anima, ma torvi e subdoli, hanno però un'intelligenza e una memoria straordinarie che utilizzeranno per scatenarsi contro i loro stessi costruttori umani. Una metafora di avvenimenti di portata immensa, che si presta facilmente a più piani di lettura, da quello sociopolitico, a quello, più specifico, della letteratura utopistica mondiale e della tradizione fantastica occidentale.