Tra le più grandi tragedie di Shakespeare, Otello appartiene al cosiddetto "periodo nero" della sua produzione, cioè a quella fase in cui più intensi e profondi divengono il dramma, la disperazione e la solitudine dei protagonisti, lacerati da sentimenti sconvolgenti. Il Moro Otello, generale al servizio della Repubblica, dopo aver sposato in segreto Desdemona, figlia del senatore Brabanzio, parte per Cipro, assediata dai Turchi; con lui è Iago che, geloso del compagno Cassio, promosso luogotenente da Otello, lo fa cadere in disgrazia e, al tempo stesso, fa credere a Otello che Cassio sia l'amante della moglie. Pazzo di gelosia, Otello uccide Desdemona; ma una volta scoperto l'inganno di Iago, si trafigge con la spada.